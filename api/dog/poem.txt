凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。斑骓只系垂杨岸，何处西南待好风。   ------《无题二首之一》李商隐
夫子何为者？栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。   ------《经鲁祭孔子而叹之》唐玄宗
昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。   ------《无题》李商隐
来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。   ------《无题二首之一》李商隐
寥落古行宫，宫花寂寞红。白头宫女在，閒坐说玄宗。   ------《行宫》元稹
十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。   ------《喜见外弟又言别》李益
蜀僧抱绿绮，西下峨眉峰。为我一挥手，如听万壑松。客心洗流水，馀响入霜钟。不觉碧山暮，秋云暗几重。   ------《听蜀僧浚弹琴》李白
早被婵娟误，欲妆临镜慵。承恩不在貌，教妾若为容？风暖鸟声碎，日高花影重。年年越溪女，相忆采芙蓉。   ------《春宫怨》杜荀鹤
葡萄美酒夜光杯，欲饮琵琶马上催。醉卧沙场君莫笑，古来征战几人回。   ------《凉州曲》王翰
花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何？   ------《春宿左省》杜甫
禁门宫树月痕过，媚眼微看宿鹭窠。斜拔玉钗灯影畔，剔开红燄救飞蛾。   ------《赠内人》张祜
凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。   ------《天末怀李白》杜甫
生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共老，愧君犹遣慎风波。   ------《江州重别薛六柳八二员外》刘长卿
遥夜泛清瑟，西风生翠萝。残萤栖玉露，早雁拂金河。高树晓还密，远山晴更多。淮南一叶下，自觉洞庭波。   ------《早秋》许浑
玉楼天半起笙歌，风送宫嫔笑语和。月殿影开闻夜漏，水晶帘捲近秋河。   ------《宫词》顾况
朝闻游子唱离歌，昨夜微霜初度河。鸿雁不堪愁里听，云山况是客中过。关城曙色催寒近，御苑砧声向晚多。莫是长安行乐处，空令岁月易蹉跎。   ------《送魏万之京》李颀
本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。   ------《蝉》李商隐
冰簟银床梦不成，碧天如水夜云轻。雁声远过潇湘去，十二楼中月自明。   ------《瑶瑟怨》温庭筠
多情却是总无情，唯觉樽前笑不成。蜡烛有心还惜别，替人垂泪到天明。   ------《赠别二首之二》杜牧
泪尽罗巾梦不成，夜深前殿按歌声。红颜未老恩先断，斜倚薰笼坐到明。   ------《宫词》白居易
落魄江湖载酒行，楚腰纤细掌中轻。十年一觉扬州梦，赢得青楼薄倖名。   ------《遣怀》杜牧
青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。   ------《送友人》李白
戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。   ------《月夜忆舍弟》杜甫
岧峣太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿路西连汉畤平。借问路傍名利客，何如此处学长生。   ------《行经华阴》崔颢
闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。   ------《杂诗》沈佺期
燕台一去客心惊，笳鼓喧喧汉将营。万里寒光生积雪，三边曙色动危旌。沙场烽火侵胡月，海畔云山拥蓟城。少小虽非投笔吏，论功还欲请长缨。   ------《望蓟门》祖咏
故园东望路漫漫，双袖龙钟泪不乾。马上相逢无纸笔，凭君传语报平安。   ------《逢入京使》岑参
鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑佩星初落，柳拂旌旗露未乾。独有凤凰池上客，阳春一曲和皆难。   ------《奉贾至舍人早朝大明宫之作》岑参
今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕乾。   ------《月夜》杜甫
木落雁南渡，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。   ------《早寒有怀》孟浩然
终南阴岭秀，积雪浮云端。林表明霁色，城中增暮寒。   ------《终南望馀雪》祖咏
泠泠七弦上，静听松风寒。古调虽自爱，今人多不弹。   ------《听弹琴》刘长卿
清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。   ------《宿府》杜甫
北斗七星高，哥舒夜带刀。至今窥牧马，不敢过临洮。   ------《哥舒歌》西鄙人
诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。运移汉祚终难复，志决身歼军务劳。   ------《咏怀古迹五首之五》杜甫
昨夜风开露井桃，未央前殿月轮高。平阳歌舞新承宠，帘外春寒赐锦袍。   ------《春宫曲》王昌龄
风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。   ------《登高》杜甫
汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。   ------《九日登望仙台呈刘明府》崔曙
清瑟怨遥夜，绕弦风雨哀。孤灯闻楚角，残月下章台。芳草已云暮，故人殊未来。乡书不可寄，秋雁又南回。   ------《章台夜思》韦庄
日光斜照集灵台，红树花迎晓露开。昨夜上皇新授箓，太真含笑入帘来。   ------《集灵台二首之一》张祜
飒飒东风细雨来，芙蓉塘外有轻雷。金蟾齧锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸想思一寸灰。   ------《无题二首之二》李商隐
少小离家老大回，乡音无改鬓毛催。儿童相见不相识，笑问客从何处来。   ------《回乡偶书》贺知章
舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮？隔篱呼取尽馀杯。   ------《客至》杜甫
阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。   ------《题大庾岭北驿》宋之问
瑶池阿母绮窗开，黄竹歌声动地哀。八骏日行三万里，穆王何事不重来？   ------《瑶池》李商隐
前年戍月支，城下没全师。蕃汉断消息，死生长别离。无人收废帐，归马识残旗。欲祭疑君在，天涯哭此时。   ------《没蕃故人》张籍
江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因不归去？淮上对秋山。   ------《淮上喜会梁州故人》韦应物
天秋月又满，城阙夜千重。还作江南会，翻疑梦里逢。风枝惊暗鹊，露草覆寒虫。羁旅长堪醉，相留畏晓钟。   ------《江乡故人偶集客舍》戴叔伦
独怜幽草涧边生，上有黄鹂深树鸣。春潮带雨晚来急，野渡无人舟自横。   ------《滁州西涧》韦应物
上国随缘住，来途若梦行。浮天沧海远，去世法舟轻。水月通禅寂，鱼龙听梵声。惟怜一灯影，万里眼中明。   ------《送僧归日本》钱起
远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。   ------《奉济驿重送严公四韵》杜甫
别梦依依到谢家，小廊回合曲阑斜。多情只有春庭月，犹为离人照落花。   ------《寄人》张泌
春城无处不飞花，寒食东风御柳斜。日暮汉宫传蜡烛，轻烟散入五侯家。   ------《寒食》韩翃
更深月色半人家，北斗阑干南斗斜。今夜偏知春气暖，虫声新透绿窗纱。   ------《月夜》刘方平
故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。   ------《过故人庄》孟浩然
林卧愁春尽，搴帷见物华。忽逢青鸟使，邀入赤松家。丹灶初开火，仙桃正发花。童颜若可驻，何惜醉流霞。   ------《宴梅道士山房》孟浩然
渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。   ------《奉和圣制从蓬莱向兴庆阁道中留春雨中春望之作应制》王维
烟笼寒水月笼沙，夜泊秦淮近酒家。商女不知亡国恨，隔江犹唱后庭花。   ------《泊秦淮》杜牧
移家虽带郭，野径入桑麻。近种篱边菊，秋来未著花。叩门无犬吠，欲去问西家。报到山中去，归来每日斜。   ------《寻陆鸿渐不遇》僧皎然
猿鸟犹疑畏简书，风云常为护储胥。徒令上将挥神笔，终见降王走传车。管乐有才元不忝，关张无命欲何如。他年锦里经祠庙，梁父吟成恨有馀。   ------《筹笔驿》李商隐
长簟迎风早，空城澹月华。星河秋一雁，砧杵夜千家。节候看应晚，心期卧已赊。向来吟秀句，不觉已鸣鸦。   ------《酬程延秋夜即事见赠》韩翃
朱雀桥边野草花，乌衣巷口夕阳斜。旧时王谢堂前燕，飞入寻常百姓家。   ------《乌衣巷》刘禹锡
紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。   ------《隋宫》李商隐
打起黄莺儿，莫教枝上啼。啼时惊妾梦，不得到辽西。   ------《春怨》金昌绪
积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑？   ------《积雨辋川庄作》王维
江雨霏霏江草齐，六朝如梦鸟空啼。无情最是台城柳，依旧烟笼十里堤。   ------《金陵图》韦庄
近寒食雨草萋萋，著麦苗风柳映堤。等是有家归未得，杜鹃休向耳边啼。   ------《杂诗》无名氏
丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。   ------《蜀相》杜甫
国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。   ------《春望》杜甫
寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。   ------《辋川閒居赠裴秀才迪》王维
花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁父吟。   ------《登楼》杜甫
晚年惟好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。   ------《酬张少府》王维
云母屏风烛影深，长河渐落晓星沈。嫦娥应悔偷灵药，碧海青天夜夜心。   ------《嫦娥》李商隐
二月黄鹂飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长悬捧日心。献赋十年犹未遇，羞将白发对华簪。   ------《赠阙下裴舍人》钱起
古台摇落后，秋日望乡心。野寺来人少，云峰隔水深。夕阳依旧垒，寒磬满空林。惆怅南朝事，长江独至今。   ------《秋日登吴公台上寺远眺，寺即陈将吴明彻战场》刘长卿
清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟闻钟磬音。   ------《题破山寺后禅院》常建
人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。   ------《与诸子登岘山》孟浩然
西陆蝉声唱，南冠客思深。不堪玄鬓影，来对白头吟。露重飞难进，风多响易沉。无人信高洁，谁为表予心？   ------《在狱咏蝉并序》骆宾王
银烛秋光冷画屏，轻罗小扇扑流萤。天阶夜色凉如水，卧看牵牛织女星。   ------《秋夕》杜牧
朝辞白帝彩云间，千里江陵一日还。两岸猿声啼不住，轻舟已过万重山。   ------《下江陵》李白
荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。   ------《送人东游》温庭筠
世乱同南去，时清独北还。他乡生白发，旧国见青山。晓月过残垒，繁星宿故关。寒禽与衰草，处处伴愁颜。   ------《贼平后送人北归》司空曙
岁岁金河复玉关，朝朝马策与刀环。三春白雪归青冢，万里黄河绕黑山。   ------《征人怨》柳中庸
支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。   ------《咏怀古迹五首之一》杜甫
楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。   ------《汉江临眺》王维
时难年荒世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。   ------《自河南经乱，关内阻饥，兄弟离散，各在一处。因望月有感，聊书所怀，寄上浮梁大兄，于潜七兄，乌江十五兄，兼示符离及下邽弟妹。》白居易
蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。   ------《咏怀古迹五首之四》杜甫
怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。   ------《春雨》李商隐
澹然空水对斜晖，曲岛苍茫接翠微。波上马嘶看棹去，柳边人歇待船归。数丛沙草群鸥散，万顷江田一鹭飞。谁解乘舟寻范蠡，五湖烟水独忘机。   ------《利州南渡》温庭筠
洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。   ------《赠郭给事》王维
高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲归。芳心向春尽，所得是沾衣。   ------《落花》李商隐
寂寂竟何待，朝朝空自归。欲寻芳草去，惜与故人违。当路谁相假，知音世所稀。祗因守寂寞，还掩故园扉。   ------《留别王维》孟浩然
联步趋丹陛，分曹限紫微。晓随天使入，暮惹御香归。白发悲花落，青云羡鸟飞。圣朝无阙事，自觉谏书稀。   ------《寄左省杜拾遗》岑参
山中相送罢，日暮掩柴扉。春草明年绿，王孙归不归。   ------《送别》王维
昨夜裙带解，今朝蟢子飞。铅华不可弃，莫是藁砧归？   ------《玉台体》权德舆
君自故乡来，应知故乡事。来日绮窗前，寒梅著花未？   ------《杂诗》王维
牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆去，枫叶落纷纷。   ------《夜泊牛渚怀古》李白
岐王宅里寻常见，崔九堂前几度闻。正是江南好风景，落花时节又逢君。   ------《江南逢李龟年》杜甫
他乡复行役，驻马别孤坟。近泪无乾土，低空有断云。对棋陪谢傅，把剑觅徐君。唯见林花落，莺啼送客闻。   ------《别房太尉墓》杜甫
吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此挹清芬。   ------《赠孟浩然》李白
天地英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，来舞魏宫前。   ------《蜀先主庙》刘禹锡
故国三千里，深宫二十年。一声何满子，双泪落君前。   ------《宫词》张祜
故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。   ------《云阳馆与韩绅宿别》司空曙
怀君属秋夜，散步咏凉天。空山松子落，幽人应未眠。   ------《秋夜寄邱员外》韦应物
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆？只是当时已惘然。   ------《锦瑟》李商隐
旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。   ------《旅宿》杜牧
鸣筝金粟柱，素手玉房前。欲得周郎顾，时时误拂弦。   ------《听筝》李端
凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。   ------《风雨》李商隐
清川带长薄，车马去閒閒。流水如有意，暮禽相与还。荒城临古渡，落日满秋山。迢递嵩高下，归来且闭关。   ------《归嵩山作》王维
去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。   ------《寄李儋元锡》韦应物
苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。   ------《苏武庙》温庭筠
汀洲无浪复无烟，楚客相思益渺然。汉口夕阳斜度鸟，洞庭秋水远连天。孤城背岭寒吹角，独戍临江夜泊船。贾谊上书忧汉室，长沙谪去古今怜。   ------《自夏口至鹦鹉洲夕望岳阳寄源中丞》刘长卿
相见时难别亦难，东风无力百花残。春蚕到死丝方尽，蜡炬成灰泪始乾。晓镜但愁云鬓改，夜吟应觉月光寒。蓬莱此去无多路，青鸟殷勤为探看。   ------《无题》李商隐
隐隐飞桥隔野烟，石矶西畔问渔船。桃花尽日随流水，洞在清溪何处边？   ------《桃花溪》张旭
莺啼燕语报新年，马邑龙堆路几千。家住层城邻汉苑，心随明月到胡天。机中锦字论长恨，楼上花枝笑独眠。为问天戎窦车骑，何时返旆勒燕然？   ------《春思》皇甫冉
月落乌啼霜满天，江枫渔火对愁眠。姑苏城外寒山寺，夜半钟声到客船。   ------《枫桥夜泊》张继
乘兴南游不戒严，九重谁省谏书函。春风举国裁宫锦，半作障泥半作帆。   ------《隋宫》李商隐
乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年？   ------《新年作》刘长卿
红叶晚萧萧，长亭酒一瓢。残云归太华，疏雨过中条。树色随关迥，河声入海遥。帝乡明日到，犹自梦渔樵。   ------《秋日赴阙题潼关驿楼》许浑
青山隐隐水迢迢，秋尽江南草未凋。二十四桥明月夜，玉人何处教吹箫。   ------《寄扬州韩绰判官》杜牧
为有云屏无限娇，凤城寒尽怕春宵。无端嫁得金龟婿，辜负香衾事早朝。   ------《为有》李商隐
西山白雪三城戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。跨马出郊时极目，不堪人事日萧条。   ------《野望》杜甫
折戟沈沙铁未消，自将磨洗认前朝。东风不与周郎便，铜雀春深锁二乔。   ------《赤壁》杜牧
春眠不觉晓，处处闻啼鸟。夜来风雨声，花落知多少。   ------《春晓》孟浩然
独坐幽篁里，弹琴复长啸。深林人不知，明月来相照。   ------《竹里馆》王维
岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事音书漫寂寥。   ------《阁夜》杜甫
千山鸟飞绝，万径人踪灭。孤舟蓑笠翁，独钓寒江雪。   ------《江雪》柳宗元
城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。   ------《登柳州城楼寄漳汀封连四州刺史》柳宗元
床前明月光，疑是地上霜。举头望明月，低头思故乡。   ------《夜思》李白
道由白云尽，春与青溪长。时有落花至，远随流水香。閒门向山路，深柳读书堂。幽映每白日，清辉照衣裳。   ------《阙题》刘慎虚
回乐峰前沙似雪，受降城外月如霜。不知何处吹芦管，一夜征人尽望乡。   ------《夜上受降城闻笛》李益
剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。   ------《闻官军收河南河北》杜甫
蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指誇针巧，不把双眉斗画长。苦恨年年压金线，为他人作嫁衣裳。   ------《贫女》秦韬玉
重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。   ------《无题二首之二》李商隐
空山不见人，但闻人语响。返景入深林，复照青苔上。   ------《鹿柴》王维
十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍裤宫人扫御床。   ------《宫词》薛逢
白日依山尽，黄河入海流。欲穷千里目，更上一层楼。   ------《登鹳鹊楼》王之涣
调角断清秋，征人倚戍楼。春风对青冢，白日落梁州。大漠无兵阻，穷边有客游。蕃情似此水，长愿向南流。   ------《书边事》张乔
渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。   ------《渡荆门送别》李白
凤凰台上凤凰游，凤去台空江自流。吴宫花草埋幽径，晋代衣冠成古丘。三山半茖青天外，二水中分白鹭洲。总为浮云能蔽日，长安不见使人愁。   ------《登金陵凤凰台》李白
故人西辞黄鹤楼，烟花三月下扬州。孤帆远影碧空尽，惟见长江天际流。   ------《黄鹤楼送孟浩然之广陵》李白
闺中少妇不知愁，春日凝妆上翠楼。忽见陌头杨柳色，悔教夫婿觅封侯。   ------《闺怨》王昌龄
绛帻鸡人报晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归到凤池头。   ------《和贾至舍人早朝大明宫之作》王维
金陵津渡小山楼，一宿行人自可愁。潮落夜江斜月里，两三星火是瓜洲？   ------《题金陵渡》张祜
空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。   ------《山居秋暝》王维
露气寒光集，微阳下楚邱。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。   ------《楚江怀古》马戴
山暝听猿愁，沧江急夜流。风鸣两岸叶，月照一孤舟。建德非吾土，维扬忆旧游。还将两行泪，遥寄海西头。   ------《宿桐庐江寄广陵旧游》孟浩然
王浚楼船下益州，金陵王气黯然收。千寻铁锁沈江底，一片降幡出石头。人世几回伤往事，山形依旧枕寒流。从今四海为家日，故垒萧萧芦荻秋。   ------《西塞山怀古》刘禹锡
昔人已乘黄鹤去，此地空馀黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是，烟波江上使人愁。   ------《黄鹤楼》崔颢
细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。   ------《旅夜书怀》杜甫
仙台初见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草春香小洞幽。何用别寻方外去，人间亦自有丹邱。   ------《同题仙游观》韩翃
新妆宜面下朱楼，深锁春光一院愁。行到中庭数花朵，蜻蜓飞上玉搔头。   ------《春词》刘禹锡
嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋帆远，白帝城边古木疏。圣代即今多雨露，暂时分手莫踌躇。   ------《送李少府贬峡中王少府贬长沙》高适
洞房昨夜停红烛，待晓堂前拜舅姑。妆罢低声问夫婿，画眉深浅入时无？   ------《近试上张水部》朱庆馀
功盖三分国，名成八阵图。江流石不转，遗恨失吞吴。   ------《八阵图》杜甫
寒雨连江夜入吴，平明送客楚山孤。洛阳亲友如相问，一片冰心在玉壶。   ------《芙蓉楼送辛渐》王昌龄
绿蚁新醅酒，红泥小火炉。晚来天欲雪，能饮一杯无？   ------《问刘十九》白居易
太乙近天都，连山到海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。   ------《终南山》王维
北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。   ------《岁暮归南山》孟浩然
孤云将野鹤，岂向人间住。莫买沃洲山，时人已知处。   ------《送上人》刘长卿
娉娉袅袅十三馀，豆蔻梢头二月初。春风十里扬州路，捲上珠帘总不如。   ------《赠别二首之一》杜牧
松下问童子，言师采药去。只在此山中，云深不知处。   ------《寻隐者不遇》贾岛
嵩云秦树久离居，双鲤迢迢一纸书。休问梁园旧宾客，茂陵秋雨病相如。   ------《寄令狐郎中》李商隐
此道昔归顺，西郊胡正繁。至今残破胆，应有未招魂。近侍归京邑，移官岂至尊？无才日衰老，驻马望千门。   ------《至德二载甫自金光门出，间道归凤翔。乾元初从左拾遗移华州掾，与亲故别，因出此门，有悲往事。》杜甫
虢国夫人承主恩，平明骑马入宫门。却嫌脂粉污颜色，淡扫蛾眉朝至尊。   ------《集灵台二首之二》张祜
寂寂花时闭院门，美人相并立琼轩。含情欲说宫中事，鹦鹉前头不敢言。   ------《宫中词》朱庆馀
群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面？环佩空归月夜魂。千载琵琶作胡语，分明怨恨曲中论。   ------《咏怀古迹五首之三》杜甫
纱窗日落渐黄昏，金屋无人见泪痕。寂寞空庭春欲晚，梨花满地不开门。   ------《春怨》刘方平
向晚意不适，驱车登古原。夕阳无限好，只是近黄昏。   ------《登乐游原》李商隐
一路经行处，莓苔见屐痕。白云依静渚，春草闭閒门。遇雨看松色，随山到水源。溪花与禅意，相对亦忘言。   ------《寻南溪常道士》刘长卿
苍苍竹林寺，杳杳钟声晚。荷笠带斜阳，青山独归远。   ------《送灵澈》刘长卿
八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。   ------《临洞庭湖上张丞相》孟浩然
不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。   ------《过香积寺》王维
客路青山下，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。   ------《次北固山下》王湾
离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。   ------《赋得古原草送别》白居易
三日入厨下，洗手作羹汤。未谙姑食性，先遣小姑尝。   ------《新嫁娘词》王建
万壑树参天，千山响杜鹃。山中一夜雨，树杪百重泉。汉女输橦布，巴人讼芋田，文翁翻教授，不敢倚先贤。   ------《送梓州李使君》王维
昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。   ------《登岳阳楼》杜甫
云开远见汉阳城，犹是孤帆一日程。估客昼眠知浪静，舟人夜语觉潮生。三湘愁鬓逢秋色，万里归心对月明。旧业已随征战尽，更堪江上鼓鼙声？   ------《晚次鄂县》卢纶
灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。   ------《灞上秋居》马戴
城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。   ------《杜少府之任蜀州》王勃
独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾襟。   ------《和晋陵陆丞早春游望》杜审言
独在异乡为异客，每逢佳节倍思亲。遥知兄弟登高处，遍插茱萸少一人。   ------《九月九日忆山东兄弟》王维
繁华事散逐香尘，流水无情草自春。日暮东风怨啼鸟，落花犹似坠楼人。   ------《金谷园》杜牧
静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。   ------《喜外弟卢纶见宿》司空曙
岭外音书绝，经冬复历春。近乡情更怯，不敢问来人。   ------《渡汉江》李频
誓扫匈奴不顾身，五千貂锦丧胡尘。可怜无定河边骨，犹是春闺梦里人。   ------《陇西行》陈陶
迢递三巴路，羁危万里身。乱山残雪夜，孤独异乡人。渐与骨肉远，转于僮仆亲。那堪正飘泊，明日岁华新。   ------《除夜有怀》崔涂
望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。   ------《饯别王十一南游》刘长卿
宣室求贤访逐臣，贾生才调更无伦。可怜夜半虚前席，不问仓生问鬼神。   ------《贾生》李商隐
玄宗回马杨妃死，云雨难忘日月新。终是圣明天子事，景阳宫井又何人。   ------《马嵬坡》郑畋
移舟泊烟渚，日暮客愁新。野旷天低树，江清月近人。   ------《宿建德江》孟浩然
残阳西入崦，茅屋访孤僧。落叶人何在，寒云路几层。独敲初夜磬，閒倚一枝藤。世界微尘里，吾宁爱与憎？   ------《北青萝》李商隐
清时有味是无能，閒爱孤云静爱僧。欲把一麾江海去，乐游原上望昭陵。   ------《将赴吴兴登乐游原一绝》杜牧
碧阑干外绣帘垂，猩色屏风画折枝。八尺龙须方锦褥，已凉天气未寒时。   ------《已凉》韩偓
故关衰草遍，离别正堪悲。路出寒云外，人归暮雪时。少孤为客早，多难识君迟。掩泪空相向，风尘何所期。   ------《送李端》卢纶
君问归期未有期，巴山夜雨涨秋池。何当共剪西窗烛，却话巴山夜雨时。   ------《夜雨寄北》李商隐
客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。   ------《凉思》李商隐
流落征南将，曾驱十万师。罢归无旧业，老去恋明时。独立三边静，轻生一剑知。茫茫江汉上，日暮欲何之。   ------《送李中丞归汉阳别业》刘长卿
美人捲珠帘，深坐颦蛾眉。但见泪痕湿，不知心恨谁。   ------《怨情》李白
泉壑带芳茨，云霞生薜帷。竹怜新雨后，山爱夕阳时。閒鹭栖常早，秋花落更迟。家僮扫萝径，昨与故人期。   ------《谷口书斋寄杨补阙》钱起
三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。   ------《长沙过贾谊宅》刘长卿
摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思？最是楚宫俱泯灭，舟人指点到今疑。   ------《咏怀古迹五首之二》杜甫
一丘常欲卧，三径苦无资。北土非吾愿，东林怀我师。黄金然桂尽，壮志逐年衰。日夕凉风至，闻蝉但益悲。   ------《秦中寄远上人》孟浩然
中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。   ------《终南别业》王维
归山深浅去，须尽邱壑美。莫学武陵人，暂游桃源里。   ------《送崔九》裴迪
楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。   ------《赋得暮雨送李曹》韦应物
海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。   ------《望月怀远》张九龄
红豆生南国，春来发几枝？愿君多采撷，此物最相思。   ------《相思》王维
几行归塞尽，念尔独何之。暮雨相呼失，寒塘欲下迟。渚云低暗度，关月冷相随。未必逢矰缴，孤飞自可疑。   ------《孤雁》崔涂
白日登山望烽火，黄昏饮马傍交河。行人刁斗风沙暗，公主琵琶幽怨多。野营万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲萄入汉家。   ------《古从军行》李颀
北山白云里，隐者自怡悦。相望试登高，心随雁飞灭。愁因薄暮起，兴是清秋发。时见归村人，沙行渡头歇。天边树若荠，江畔洲如月。何当载酒来，共醉重阳节。   ------《秋登兰山寄张五》孟浩然
兵卫森画戟，燕寝凝清香。海上风雨至，逍遥池阁凉。烦痾近消散，嘉宾复满堂。自惭居处崇，未睹斯民康。理会是非遣，性达形迹忘。鲜肥属时禁，蔬果幸见尝。俯饮一杯酒，仰聆金玉章。神欢体自轻，意欲淩风翔。吴中盛文史，群彦今汪洋。方知大藩地，岂曰财赋强？   ------《郡斋雨中与诸文士燕集》韦应物
蝉鸣桑树间，八月萧关道。出塞复入塞，处处黄芦草。从来幽并客，皆向沙场老。莫作游侠儿，矜誇紫骝好。   ------《塞上曲》王昌龄
慈母手中线，游子身上衣。临行密密缝，意恐迟迟归。谁言寸草心，报得三春晖？   ------《游子吟》孟郊
大道如青天，我独不得出。羞逐长安社中儿，赤鸡白狗赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见，昔时燕家重郭隗。拥彗折节无嫌猜，剧辛乐毅感恩分。输肝剖胆效英才，昭王白骨萦蔓草。谁人更扫黄金台，行路难。归去来。   ------《行路难三首之二》李白
岱宗夫如何，齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。   ------《望岳》杜甫
风吹柳花满店香，吴姬压酒劝客尝。金陵子弟来相送，欲行不行各尽觞。请君试问东流水，别意与之谁短长。   ------《金陵酒肆留别》李白
奉帚平明金殿开，暂将团扇共徘徊。玉颜不及寒鸦色，犹带昭阳日影来。   ------《长信怨》王昌龄
浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂寞身后事。   ------《梦李白二首之二》杜甫
高卧南斋时，开帷月初吐。清辉淡水木，演漾在窗户。苒苒几盈虚，澄澄变今古。美人清江畔，是夜越吟苦。千里其如何，微风吹兰杜。   ------《同从弟南斋玩月忆山阴崔少府》王昌龄
孤鸿海上来，池潢不敢顾。侧见双翠鸟，巢在三珠树。矫矫珍木巅，得无金丸惧。美服患人指，高明逼神恶。今我游冥冥，弋者何所慕。   ------《感遇四首之一》张九龄
桂魄初生秋露微，轻罗已薄未更衣。银筝夜久殷勤弄，心怯空房不忍归。   ------《秋夜曲》王维
花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。永结无情游，相期邈云汉。   ------《月下独酌》李白
黄河远上白云间，一片孤城万仞山。羌笛何须怨杨柳，春风不度玉门关。   ------《出塞》王之涣
汲井漱寒齿，清心拂尘服。閒持贝叶书，步出东斋读。真源了无取，忘迹世所逐。遗言冀可冥，缮性何由熟。道人庭宇静，苍色连深竹。日出雾露馀，青松如膏沐。澹然离言说，悟悦心自足。   ------《晨诣超师院读禅经》柳宗元
家临九江水，来去九江侧。同是长干人，生小不相识。   ------《长干行二首之二》崔颢
嫁得瞿塘贾，朝朝误妾期。早知潮有信，嫁与弄潮儿。   ------《江南曲》李益
江南有丹橘，经冬犹绿林。岂伊地气暖，自有岁寒心。可以荐嘉客，奈何阻重深。运命惟所遇，循环不可寻。徒言树桃李，此木岂无阴。   ------《感遇四首之四》张九龄
今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。   ------《寄全椒山中道士》韦应物
金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪暗天。闲来垂钓坐溪上，忽复乘舟梦日边。行路难，行路难。多歧路，今安在。长风破浪会有时，直挂云帆济沧海。   ------《行路难三首之一》李白
镜湖三百里，菡萏发荷花。五月西施采，人看隘若耶。回舟不待月，归去越王家。   ------《子夜四时歌夏歌》李白
久为簪组束，幸此南夷谪。閒依农圃邻，偶似山林客。晓耕翻露草，夜傍响溪石。来往不逢人，长歌楚天碧。   ------《溪居》柳宗元
鹫翎金仆姑，燕尾绣蝥弧。独立扬新令，千营共一呼。   ------《塞下曲四首之一》卢纶
绝顶一茅茨，直上三十里。叩关无僮仆，窥室惟案几。若非巾柴车，应是钓秋水。差池不相见，黾勉空仰止。草色新雨中，松声晚窗里。及兹契幽绝，自足荡心耳。虽无宾主意，颇得清净理。兴尽方下山，何必待之子。   ------《寻西山隐者不遇》邱为
君不见黄河之水天上来，奔流到海不复回，君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹邱生，将进酒，杯莫停。与君歌一曲，请君为我倾耳听。钟鼓馔玉不足贵，但愿长醉不愿醒。古来圣贤皆寂寞，唯有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同消万古愁。   ------《将进酒》李白
君家何处住？妾住在横塘。停船暂借问，或恐是同乡。   ------《长干行二首之一》崔颢
客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕？   ------《长安遇冯著》韦应物
兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。   ------《感遇四首之二》张九龄
吏舍跼终年，出郊旷清曙。杨柳散和风，青山澹吾虑。依丛适自憩，缘涧还复去。微雨霭芳原，春鸠鸣何处。乐幽心屡止，遵事迹犹遽。终罢斯结庐，慕陶直可庶。   ------《东郊》韦应物
林暗草惊风，将军夜引弓。平明寻白羽，没在石棱中。   ------《塞下曲四首之二》卢纶
卢家少妇郁金香，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁为含愁独不见，更教明月照流黄。   ------《独不见（古意呈补阙乔知之）》沈佺期
落帆逗淮镇，停舫临孤驿。浩浩风起波，冥冥日沈夕。人归山郭暗，雁下芦洲白。独夜忆秦关，听钟未眠客。   ------《夕次盱眙县》韦应物
名花倾国两相欢，长得君王带笑看。解识春风无限恨，沈香亭北倚阑干。   ------《清平调三首之三》李白
明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。   ------《子夜四时歌冬歌》李白
明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边色，思归多苦颜。高楼当此夜，叹息未应閒。   ------《关山月》李白
暮从碧山下，山月随人归。却顾所来径，苍苍横翠微。相携及田家，童稚开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。   ------《下终南山遇斛斯山人宿置酒》李白
男儿事长征，少小幽燕客。赌胜马蹄下，由来轻七尺。杀人莫敢前，须如猬毛磔。黄云陇底白云飞，未得报恩不得归。辽东少妇年十五，惯弹琵琶解歌舞。今为羌笛出塞声，使我三军泪如雨。   ------《古意》李颀
悽悽去亲爱，泛泛入烟雾。归棹洛阳人，残钟广陵树。今朝为此别，何处还相遇。世事波上舟，沿洄安得住？   ------《初发扬子寄元大校书》韦应物
弃我去者，昨日之日不可留。乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。抽刀断水水更流，举杯消愁愁更愁。人生在世不称意，明朝散发弄扁舟。   ------《宣州谢朓楼饯别校书叔云》李白
前不见古人，后不见来者。念天地之悠悠，独怆然而涕下。   ------《登幽州台歌》陈子昂
秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。   ------《子夜四时歌春歌》李白
秦时明月汉时关，万里长征人未还。但使龙城飞将在，不教胡马度阴山。   ------《出塞》王昌龄
清溪深不测，隐处惟孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。   ------《宿王昌龄隐居》常建
劝君莫惜金缕衣，劝君惜取少年时。花开堪折直须折，莫待无花空折枝。   ------《金缕衣》杜秋娘
日色欲尽花含烟，月明如素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天，昔时横波目，今成流泪泉。不信妾肠断，归来看取明镜前。   ------《长相思二首之二》李白
山光忽西落，池月渐东上。散发乘夕凉，开轩卧閒敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。   ------《夏日南亭怀辛大》孟浩然
山寺鸣钟昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处，岩扉松径长寂寥，唯有幽人自来去。   ------《夜归鹿门歌》孟浩然
圣代无隐者，英灵尽来归。遂令东山客，不得顾采薇。既至金门远，孰云吾道非。江淮度寒食，京洛缝春衣。置酒长安道，同心与我违。行当浮桂棹，未几拂荆扉。远树带行客，孤城当落晖。吾谋适不用，勿谓知音稀。   ------《送綦毋潜落第还乡》王维
死别已吞声，生别常恻恻。江南瘴疠地，逐客无消息。故人入我梦，明我长相忆。君今在罗网，何以有羽翼？恐非平生魂，路远不可测。魂来枫林青，魂返关塞黑。落月满屋梁，犹疑照颜色。水深波浪阔，无使蛟龙得。   ------《梦李白二首之一》杜甫
渭城朝雨裛轻尘，客舍青青柳色新。劝君更尽一杯酒，西出阳关无故人。   ------《渭城曲》王维
梧桐相待老，鸳鸯会双死。贞妇贵殉夫，舍生亦如此。波澜誓不起，妾心古井水。   ------《烈女操》孟郊
夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。   ------《宿业师山房期丁大不至》孟浩然
下马饮君酒，问君何所之？君言不得意，归卧南山陲。但去莫复问，白云无尽时。   ------《送别》王维
斜阳照墟落，穷巷牛羊归。野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡閒逸，怅然吟式微。   ------《渭川田家》王维
言入黄花川，每逐青溪水。随山将万转，趣途无百里。声喧乱石中，色静深松里。漾漾汎菱荇，澄澄映葭苇。我心素以閒，清川澹如此。请留盘石上，垂钓将已矣。   ------《青溪》王维
燕草如碧丝，秦桑低绿枝。当君怀归日，是妾断肠时。春风不相识，何事入罗帏？   ------《春思》李白
野幕蔽琼筵，羌戎贺劳旋。醉和金甲舞，雷鼓动山川。   ------《塞下曲四首之四》卢纶
一枝红艳露凝香，云雨巫山枉断肠。借问汉宫谁得似，可怜飞燕倚新妆。   ------《清平调三首之二》李白
饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。   ------《塞下曲》王昌龄
幽人归独卧，滞虑洗孤清。持此谢高鸟，因之传远情。日夕怀空意，人谁感至精。飞沈理自隔，何所慰吾诚。   ------《感遇四首之三》张九龄
幽意无断绝，此去随所偶。晚风吹行舟，花路入溪口。际夜转西壑，隔山望南斗。潭烟飞溶溶，林月低向后。生事且㳽漫，愿为持竿叟。   ------《春泛若耶溪》綦毋潜
有耳莫洗颍川水，有口莫食首阳蕨。含光混世贵无名，何用孤高比云月。吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保，李斯税驾苦不早。华亭鹤唳讵可闻，上蔡苍鹰何足道。君不见，吴中张翰称达生。秋风忽忆江东行，且乐生前一杯酒。何须身后千载名。   ------《行路难三首之三》李白
渔翁夜傍西岩宿，晓汲清湘然楚竹。烟消日出不见人，欸乃一声山水绿。回看天际下中流，岩上无心云相逐。   ------《渔翁》柳宗元
玉阶生白露，夜久侵罗袜。却下水晶帘，玲珑望秋月。   ------《玉阶怨》李白
月黑雁飞高，单于夜遁逃。欲将轻骑逐，大雪满弓刀。   ------《塞下曲四首之三》卢纶
云想衣裳花想容，春风拂槛露华浓。若非群玉山头见，会向瑶台月下逢。   ------《清平调三首之一》李白
长安一片月，万户捣衣声。秋风吹不尽，总是玉关情。何日平胡虏，良人罢远征。   ------《子夜四时歌秋歌》李白
长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端，上有青冥之长天，下有渌水之波澜。天长地远魂飞苦，梦魂不到关山难。长相思，摧心肝。   ------《长相思二首之一》李白
主人有酒欢今夕，请奏鸣琴广陵客。月照城头乌半飞，霜凄万木风入衣。铜炉华烛烛增辉，初弹渌水后楚妃。一声已动物皆静，四座无言星欲稀。清淮奉使千馀里，敢告云山从此始。   ------《琴歌》李颀
城上风光莺语乱。城下烟波春拍岸。绿杨芳草几时休，泪眼愁肠先已断。○情怀渐觉成衰晚。鸾镜朱颜惊暗换。昔年多病厌芳尊，今日芳尊惟恐浅。   ------《木兰花》钱惟演
碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。○黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。   ------《苏幕遮》范仲淹
塞下秋来风景异。衡阳雁去无留意。四面边声连角起。千嶂里。长烟落日孤城闭。○浊酒一杯家万里。燕然未勒归无计。羌管悠悠霜满地。人不寐。将军白发征夫泪。   ------《渔家傲》范仲淹
纷纷坠叶飘香砌。夜寂静、寒声碎。真珠帘捲玉楼空，天淡银河垂地。年年今夜，月华如练，长是人千里。○愁肠已断无由醉。酒未到、先成泪。残灯明灭枕头敧。谙尽孤眠滋味。都来此事，眉间心上，无计相回避。   ------《御街行》范仲淹
数声鶗鴃。又报芳菲歇。惜春更选残红折。雨轻风色暴，梅子青时节。永丰柳，无人尽日飞花雪。○莫把么弦拨。怨极弦能说。天不老，情难绝。心似双丝网，中有千千结。夜过也，东窗未白孤灯灭。   ------《千秋岁》张先
哀筝一弄湘江曲。声声写尽湘波绿。纤指十三弦。细将幽恨传。○当筵秋水慢。玉柱斜飞雁。弹到断肠时。春山眉黛低。   ------《菩萨蛮》张先
双蝶绣罗裙。东池宴。初相见。朱粉不深匀。閒花淡淡春。○细看诸处好。人人道。柳腰身。昨日乱山昏。来时衣上云。   ------《醉垂鞭》张先
伤高怀远几时穷。无物似情浓。离愁正引千丝乱，更东陌、飞絮濛濛。嘶骑渐遥，征尘不断，何处认郎踪。○双鸳池沼水溶溶。南北小桡通。梯横画阁黄昏后，又还是、斜月帘栊。沈恨细思，不如桃杏，犹解嫁东风。   ------《一丛花令》张先
水调数声持酒听。午醉醒来愁未醒。送春春去几时回，临晚镜。伤流景。往事后期空记省。○沙上并禽池上暝。云破月来花弄影。重重帘幕密遮灯，风不定。人初静。明日落红应满径。   ------《天仙子》张先
乍暖还轻冷。风雨晚来方定。庭轩寂寞近清明，残花中酒，又是去年病。○楼头画角风吹醒。入夜重门静。那堪更被明月，隔墙送过秋千影。   ------《青门引》张先
含羞整翠鬟，得意频相顾。雁柱十三弦，一一春莺语。○娇云容易飞，梦断知何处。深院锁黄昏，阵阵芭蕉雨。   ------《生查子》张先
一曲新词酒一杯。去年天气旧亭台。夕阳西下几时回。○无可奈何花落去，似曾相识燕归来。小园香径独徘徊。   ------《浣溪沙》晏殊
一向年光有限身。等閒离别易销魂。酒筵歌席莫辞频。○满目山河空念远，落花风雨更伤春。不如怜取眼前人。   ------《浣溪沙》晏殊
红笺小字，说尽平生意。鸿雁在云鱼在水，惆怅此情难寄。○斜阳独倚西楼，遥山恰对帘钩。人面不知何处，绿波依旧东留。   ------《清平乐》晏殊
金风细细。叶叶梧桐坠。绿酒初尝人易醉。一枕小窗浓睡。○紫薇朱槿花残。斜阳却照阑干。双燕欲归时节，银屏昨夜微寒。   ------《清平乐》晏殊
池塘水绿风微暖。记得玉真初见面。重头歌韵响琤琮，入破舞腰红乱旋。○玉钩阑下香阶畔。醉后不知斜日晚。当时共我赏花人，点检如今无一半。   ------《木兰花》晏殊
燕鸿过后莺归去。细算浮生千万绪。长于春梦几多时，散似秋云无觅处。○闻琴解佩神仙侣。挽断罗衣留不住。劝君莫作独醒人，烂醉花间应有数。   ------《木兰花》晏殊
绿杨芳草长亭路。年少抛人容易去。楼头残梦五更钟，花低离愁三月雨。○无情不似多情苦。一寸还成千万缕。天涯地角有穷时，只有相思无尽处。   ------《玉楼春》晏殊
祖席离歌，长亭别宴。香尘已隔犹回面。居人匹马映林嘶，行人去棹依波转。○画阁魂消，高楼目断。斜阳只送平波远。无穷无尽是离愁，天涯地角寻思遍。   ------《踏莎行》晏殊
小径红稀，芳郊绿遍。高台树色阴阴见。春风不解禁杨花，濛濛乱扑行人面。○翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。   ------《踏莎行》晏殊
碧海无波，瑶台有路。思量便合双飞去。当时轻别意中人，山长水远知何处。○绮席凝尘，香闺掩雾，红笺小字凭谁附。高楼目尽欲黄昏，梧桐叶上萧萧雨。   ------《踏莎行》晏殊
六曲阑干偎碧树，杨柳风轻，展尽黄金缕，谁把钿筝移玉柱，穿帘海燕双飞去。○满眼游丝兼落絮，红杏开时，一霎清明雨，浓睡觉来莺乱语，惊残好梦无寻处。   ------《蝶恋花》晏殊
锁离愁，连绵无际，来时陌上初熏。绣帏人念远，暗垂珠泪泣，送征轮。长行长在眼，更重重、远水孤云。但望极，楼高尽日，目断王孙。○消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。   ------《凤箫吟》韩缜
东城渐觉风光好。縠皱波纹迎客棹。绿杨烟外晓云轻，红杏枝头春意闹。○浮生长恨欢娱少。肯爱千金轻一笑。为君持酒劝斜阳，且向花间留晚照。   ------《木兰花》宋祁
群芳过后西湖好，狼藉残红。飞絮濛濛。垂柳阑干尽日风。○笙歌散尽游人去，始觉春空。垂下帘栊。双燕归来细雨中。   ------《采桑子》欧阳修
清晨帘幕卷轻霜。呵手试梅妆。都缘自有离恨，故画作、远山长。○思往事，惜流芳。易成伤。拟歌先敛，欲笑还颦，最断人肠。   ------《诉衷情》欧阳修
街南绿树春饶絮。雪满游春路。树头花艳杂娇云，树底人家朱户。北楼閒上，疏帘高捲，直见街南树。○阑干倚尽犹慵去。几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处。   ------《御街行》晏几道
曲阑干外天如水。昨夜还曾倚。初将明月比佳期。长向月圆时候、望人归。○罗衣著破前香在。旧意谁教改。一春离恨懒调弦。犹有两行閒泪、宝筝前。   ------《虞美人》晏几道
画屏天畔，梦回依约，十洲云水。手撚红笺寄人书，写无限、伤春事。○别浦高楼曾漫倚。对江南千里。楼下分流水声中，有当日、凭高泪。   ------《留春令》晏几道
红叶黄花秋意晚，千里念行客。看飞云过尽，归鸿无信，何处寄书得。○泪弹不尽临窗滴。就砚旋研墨。渐写到别来，此情深处，红笺为无色。   ------《思远人》晏几道
南苑吹花，西楼题叶，故园欢事重重。凭阑秋思，閒记旧相逢。几处歌云梦雨，可怜便、流水西东。别来久，浅情未有，锦字系征鸿。○年光还少味，开残槛菊，落尽溪桐。漫留得，尊前，淡月凄风。此恨谁堪共说，清愁付、绿酒杯中。佳期在，归时待把，香袖看啼红。   ------《满庭芳》晏几道
明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。○转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。   ------《水调歌头》苏轼
似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。○不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花，点点是离人泪。   ------《水龙吟》苏轼
大江东去，浪淘尽、千古风流人物。故垒西边，人道是、三国周郎赤壁。乱石崩云，惊涛裂岸，捲起千堆雪。江山如画，一时多少豪杰。○遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应笑，我早生华发。人间如梦，一尊还酹江月。   ------《念奴娇》苏轼
明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。○天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。   ------《永遇乐》苏轼
冰肌玉骨，自清凉无汗。水殿风来暗香满。绣帘开、一点明月窥人，人未寝，敧枕钗横鬓乱。○起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。   ------《洞仙歌》苏轼
缺月挂疏桐，漏断人初静。时见幽人独往来，缥缈孤鸿影。○惊起却回头，有恨无人省，拣尽寒枝不肯栖，寂寞沙洲冷。   ------《卜算子》苏轼
三年枕上吴中路。遣黄犬、随君去。若到松江呼小渡。莫惊鸳鹭，四桥尽是，老子经行处。○辋川图上看春暮。常记高人右丞句。作个归期天定许。春衫犹是，小蛮针线，曾湿西湖雨。   ------《青玉案》苏轼
夜饮东坡醒复醉，归来彷佛三更。家童鼻息已雷鸣。敲门都不应，倚杖听江声。○长恨此身非我有，何时忘却营营。夜阑风静縠纹平。小舟从此逝，江海寄馀生。   ------《临江仙》苏轼
莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。○料峭春风吹酒醒。微冷。山头斜照却相迎。回首向来萧瑟处。归去。也无风雨也无晴。   ------《定风波》苏轼
十年生死两茫茫。不思量。自难忘。千里孤坟，无处话凄凉。纵使相逢应不识，尘满面，鬓如霜。○夜来幽梦忽还乡。小轩窗。正梳妆。相顾无言，惟有泪千行。料得年年断肠处，明月夜，短松冈。   ------《江神子》苏轼
霜馀已失长淮阔。空听潺潺清颍歇。佳人犹唱醉翁词，四十三年如电抹。○草头秋露如珠滑。三五盈盈还二八。与余同是识翁人，惟有西湖波底月。   ------《木兰花令》苏轼
乳燕飞华屋。悄无人、槐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。○石榴半吐红巾蹙。待浮花浪蕊都尽，伴君幽独。秾艳一枝细看取，芳意千重似束。又恐被、秋风惊绿。若待得君来向此，花前对酒不忍触。共粉泪，两簌簌。   ------《贺新郎》苏轼
万里黔中一漏天。屋居终日似乘船。及至重阳天也霁。催醉。鬼门关近蜀江前。○莫笑老翁犹气岸。君看。几人白发上华颠。戏马台前追两谢。驰射。风情犹拍古人肩。   ------《定风波》黄庭坚
黄菊枝头生晓寒。人生莫放酒杯乾。风前横笛斜吹雨，醉里簪花倒著冠。○身健在，且加餐。舞裙歌板尽情欢。黄花白发相牵挽，付与时人冷眼看。   ------《鹧鸪天》黄庭坚
梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。○西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。   ------《望海潮》秦观
倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。○无端天与娉婷。夜月一帘幽梦，春风十里柔情。怎奈向欢娱，渐随流水，素弦声断，翠绡香减，那堪片片飞花弄晚，濛濛残雨笼晴。正销凝。黄鹂又啼数声。   ------《八六子》秦观
山抹微云，天黏衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。○销魂。当此际，香囊暗解，罗带轻分。谩赢得、青楼薄倖名存。此去何时见也，襟袖上、空惹啼痕。伤情处，高城望断，灯火已黄昏。   ------《满庭芳》秦观
晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。○多情。行乐处，珠钿翠盖，玉辔红缨。渐酒空金榼，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。   ------《满庭芳》秦观
雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。○驿寄梅花，鱼传尺素。砌成此恨无重数。郴江幸自绕郴山，为谁流下潇湘去。   ------《踏莎行》秦观
枝上流莺和泪闻。新啼痕间旧啼痕。一春鱼雁无消息，千里关山劳梦魂。○无一语，对芳尊。安排肠断到黄昏。甫能炙得灯儿了，雨打梨花深闭门。   ------《鹧鸪天》秦观
天涯旧恨。独自凄凉人不问。欲见回肠。断尽金炉小篆香。○黛蛾长敛。任是春风吹不展。因倚危楼。过尽飞鸿字字愁。   ------《减字木兰花》秦观
漠漠轻寒上小楼。晓阴无赖似穷秋。淡烟流水画屏幽。○自在飞花轻似梦，无边丝雨细如愁。宝帘閒挂小银钩。   ------《浣溪沙》秦观
湘天风雨破寒初。深沈庭院虚。丽谯吹罢小单于。迢迢清夜徂。○乡梦断，旅魂孤。峥嵘岁又除。衡阳犹有雁传书。郴阳和雁无。   ------《阮郎归》秦观
晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。○念佳人、音尘别后，对此应解相思。最关情、漏声正永，暗断肠、花阴偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。   ------《绿头鸭》晁端礼（又作晁元礼）
欲减罗衣寒未去。不捲珠帘，人在深深处。红杏枝头花几许。啼痕止恨清明雨。○尽日沈烟香一缕。宿雨醒迟，恼破春情绪。飞燕又将归信误。小屏风上西江路。   ------《蝶恋花》赵令畤
卷絮风头寒欲尽。坠粉飘香，日日红成阵。新酒又添残酒困。今春不减前春恨。○蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。   ------《蝶恋花》赵令畤
春风依旧。著意随堤柳。搓得蛾儿黄欲就。天气清明时候。○去年紫陌青门。今宵雨魄云魂。断送一生憔悴，只销几个黄昏。   ------《清平乐》赵令畤
亭皋木叶下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白蘋烟尽处，红蓼水边头。芳草有情，夕阳无语，雁横南浦，人倚西楼。○玉容知安否，香笺共锦字，两处悠悠。空恨碧云离合，青鸟沈浮。向风前懊恼，芳心一点，寸眉两叶。禁甚閒愁。情到不堪言处，分付东流。   ------《风流子》张耒
问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春常不老，人愁春老，愁只是、人间有。○春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。最多情犹有，尊前青眼，相逢依旧。   ------《水龙吟》晁补之
开时似雪，谢时似雪，花中奇绝。香非在蕊，香非在萼，骨中香彻。○占溪风，留溪月，堪羞损、山桃如血。直饶更、疏疏淡淡，终有一般情别。   ------《盐角儿》晁补之
无穷官柳，无情画舸，无根行客。南山尚相送，只高城人隔。○罨画园林溪绀碧，算重来、尽成陈迹。刘郎鬓如此，况桃花颜色。   ------《忆少年》晁补之
青烟幂处，碧海飞金镜。永夜閒阶卧桂影。露凉时、零乱多少寒螀，神京远，惟有蓝桥路近。○水晶帘不下，云母屏开，冷浸佳人淡脂粉。待都将许多明月，付与金尊，投晓共、流霞倾尽。更携取胡床、上南楼，看玉做人间，素秋千顷。   ------《洞仙歌》晁补之
忆昔西池池上饮，年年多少欢娱。别来不寄一行书。寻常相见了，犹道不如初。○安稳锦衾今夜梦，月明好渡江湖。相思休问定何如。情知春去后，管得落花无。   ------《临江仙》晁冲之
芙蓉落尽天涵水。日暮沧波起。背飞双燕贴云寒。独向小楼东畔、倚阑看。○浮生只合尊前老。雪满长安道。故人早晚上高台。赠我江南春色、一枝梅。   ------《虞美人》舒亶
小雨纤纤风细细。万家杨柳青烟里。恋树湿花飞不起。愁无际。和春付与东流水。九十光阴能有几。金龟解尽留无计。寄语东阳沽酒市。拚一醉。而今乐事他年泪。   ------《渔家傲》朱服
泪湿阑干花著露。愁到眉峰碧聚。此恨平分取。更无言语空相觑。○断雨残云无意绪。寂寞朝朝暮暮。今夜山深处。断魂分付潮回去。   ------《惜分飞》毛滂
候馆梅残，溪桥柳细。草薰风暖摇征辔。离愁渐远渐无穷，迢迢不断如春水。○寸寸柔肠，盈盈粉泪。楼高莫近危阑倚。平芜尽处是春山，行人更在春山外。   ------《踏莎行》欧阳修
庭院深深深几许。杨柳堆烟，帘幕无重数。玉勒雕鞍游冶处。楼高不见章台路。○雨横风狂三月暮。门掩黄昏，无计留春住。泪眼问花花不语。乱红飞过鞦韆去。   ------《蝶恋花》欧阳修
谁道閒情抛弃久。每到春来，惆怅还依旧。日日花前常病酒。不辞镜里朱颜瘦。○河畔青芜堤上柳。为问新愁，何事年年有。独立小桥风满袖。平林新月人归后。   ------《蝶恋花》欧阳修
几日行云何处去。忘了归来，不道春将暮。百草千花寒食路。香车系在谁家树。○泪眼倚楼频独语。双燕来时，陌上相逢否。撩乱春愁如柳絮。依依梦里无寻处。   ------《蝶恋花》欧阳修
别后不知君远近。触目凄凉多少闷。渐行渐远渐无书，水阔鱼沈何处问。○夜深风竹敲秋韵。万叶千声皆是恨。故欹单枕梦中寻，梦又不成灯又烬。   ------《木兰花》欧阳修
柳外轻雷池上雨，雨声滴碎荷声。小楼西角断虹明。阑干私倚处，待得月华生。○燕子飞来窥画栋，玉钩垂下帘旌。凉波不动簟纹平。水精双枕畔，傍有堕钗横。   ------《临江仙》欧阳修
堤上游人逐画船。拍堤春水四垂天。绿杨楼外出鞦韆。○白发戴花君莫笑，六么催拍盏频传。人生何处似尊前。   ------《浣溪沙》欧阳修
把酒祝东风。且共从容。垂杨紫陌洛城东。总是当时携手处，游遍芳丛。○聚散苦匆匆。此恨无穷。今年花胜去年红。可惜明年花更好，知与谁同。   ------《浪淘沙令》欧阳修
一年春事都来几。早过了、三之二。绿暗红嫣浑可事。绿杨庭院，暖风帘幕，有个人憔悴。○买花载酒长安市。又争似、家山见桃李。不枉东风吹客泪，相思难表，梦魂无据，惟有归来是。   ------《青玉案》欧阳修
想人生，美景良辰堪惜。问其间、赏心乐事，古来难是并得。况东城、凤台沁苑，泛晴波、浅照金碧。露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清歌久、重然绛蜡，别就瑶席。○有翩若惊鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫慢轻掷。   ------《多丽》聂冠卿
陇首云飞，江边日晚，烟波满目凭阑久。一望关河萧索，千里清秋。忍凝眸。○杳杳神京，盈盈仙子，别来锦字终难偶。断雁无凭，冉冉飞下汀洲。思悠悠。○暗想当初，有多少、幽欢佳会，岂知聚散难期，翻成雨恨云愁。阻追游。每登山临水，惹起平生心事，一场消黯，永日无言，却下层楼。   ------《曲玉管》柳永
寒蝉凄切。对长亭晚，骤雨初歇。都门帐饮无绪，方留恋处、兰舟催发。执手相看泪眼，竟无语凝噎。念去去、千里烟波，暮霭沈沈楚天阔。○多情自古伤离别。更那堪、冷落清秋节。今宵酒醒何处，杨柳岸、晓风残月。此去经年，应是良辰、好景虚设。便纵有、千种风情，更与何人说。   ------《双调：雨霖铃》柳永
伫倚危楼风细细。望极春愁，黯黯生天际。草色烟光残照里。无言谁会凭阑意。○拟把疏狂图一醉。对酒当歌，强乐还无味。衣带渐宽终不悔，为伊消得人憔悴。   ------《蝶恋花》柳永
月华收，云淡霜天曙。西征客、此时情苦。翠娥执手，送临歧，轧轧开朱户。千娇面、盈盈伫立，无言有泪，断肠争忍回顾。○一叶兰舟，便恁急桨凌波去。贪行色、岂知离绪。万般方寸，但饮恨，脉脉同谁语。更回首、重城不见，寒江天外，隐隐两三烟树。   ------《采莲令》柳永
梦觉、透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。○愁极。再三追思，洞房深处，几度饮散歌阑，香暖鸳鸯被，岂暂时疏散，费伊心力。殢云尤雨，有万般千种，相怜相惜。○恰到如今，天长漏永，无端自家疏隔。知何时、却拥秦云态，愿低帏昵枕，轻轻细说与，江乡夜夜，数寒更思忆。   ------《浪淘沙慢》柳永
自春来、惨绿愁红，芳心是事可可。日上花稍，莺穿柳带，犹压香衾卧。暖酥消，腻云亸。终日厌厌倦梳裹。无那。恨薄情一去，音书无个。○早知恁般么。悔当初、不把雕鞍锁。向鸡窗、只与蛮笺象管，拘束教吟课。镇相随，莫抛躲。针线閒拈伴伊坐。和我。免使年少，光阴虚过。   ------《定风波慢》柳永
长安古道马迟迟。高柳乱蝉嘶。夕阳岛外，秋风原上，目断四天垂。○归云一去无踪迹，何处是前期。狎兴生疏，酒徒萧索，不似去年时。   ------《少年游》柳永
晚秋天。一霎微雨洒庭轩。槛菊萧疏，井梧零乱，惹残烟。凄然。望江关。飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。○孤馆度日如年。风露渐变，悄悄至更阑。长天净，绛河清浅，皓月婵娟。思绵绵。夜永对景，那堪屈指，暗想从前。未名未禄，绮陌红楼，往往经岁迁延。○帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限。念利名、憔悴长萦绊。追往事、空惨愁颜。漏箭移、稍觉轻寒。渐呜咽、画角数声残。对閒窗畔，停灯向晓，抱影无眠。   ------《戚氏：中吕调》柳永
冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风乍起，更闻商旅相呼。片帆高举。泛画鹢、翩翩过南浦。○望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩映，岸边两两三三，浣沙游女，避行客、含羞笑相语。○到此因念，绣阁轻抛，浪萍难驻。叹后约丁宁竟何据。惨离怀，空恨岁晚归期阻。凝泪眼、杳杳神京路。断鸿声远长天暮。   ------《夜半乐》柳永
望处雨收云断，凭阑悄悄，目送秋光。晚景萧疏，堪动宋玉悲凉。水风轻、蘋花渐老，月露冷、梧叶飘黄。遣情伤。故人何在，烟水茫茫。○难忘。文期酒会，几孤风月，屡变星霜。海阔山遥，未知何处是潇湘。念双燕、难凭音信，指暮天、空识归航。黯相望。断鸿声里，立尽斜阳。   ------《玉蝴蝶》柳永
对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。○不忍登高临远，望故乡渺邈，归思难收。叹年来踪迹，何事苦淹留。想佳人、妆楼颙望，误几回、天际识归舟。争知我、倚阑干处，正恁凝愁。   ------《八声甘州》柳永
一叶扁舟轻帆捲。暂泊楚江南岸。孤城暮角，引胡笳怨。水茫茫，平沙雁、旋惊散。烟敛寒林簇，画屏展。天际遥山小，黛眉浅。○旧赏轻抛，到此成游宦。觉客程劳，年光晚。异乡风物，忍萧索、当愁眼。帝城赊，秦楼阻，旅魂乱。芳草连空阔，残照满。佳人无消息，断云远。   ------《迷神引》柳永
登孤垒荒凉，危亭旷望，静临烟渚。对雌霓挂雨，雄风拂槛，微收残暑。渐觉一叶惊秋，残蝉噪晚，素商时序。览景想前欢，指神京，非雾非烟深处。○向此成追感，新愁易积，故人难聚。凭高尽日凝伫。赢得消魂无语。极目霁霭霏微，暝鸦零乱，萧索江城暮。南楼画角，又送残阳去。   ------《竹马子》柳永
梦觉小庭院，冷风淅淅，疏雨潇潇。绮窗外，秋声败叶狂飙。心摇。奈寒漏永，孤帏悄，泪烛空烧。无端处，是绣衾鸳枕，閒过今宵。○萧条。牵情系恨，争向年少偏饶。觉新来、憔悴旧日风标。魂消。念欢娱事，烟波阻、后约方遥。还经岁，问怎生禁得，如许无聊。   ------《临江仙慢》柳永
登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。○念往昔、繁华竞逐。叹门外楼头，悲恨相续。千古凭高，对此漫嗟荣辱。六朝旧事如流水，但寒烟、衰草凝绿。至今商女，时时犹唱，后庭遗曲。   ------《桂枝香》王安石
别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庾楼月，宛如昨。○无奈被些名利缚。无奈被他情担阁。可惜风流总閒却。当初谩留华表语，而今误我秦楼约。梦阑时，酒醒后，思量著。   ------《千秋岁引》王安石
留春不住。费尽莺儿语。满地残红宫锦污。昨夜南园风雨。○小怜初上琵琶。晓来思绕天涯。不肯画堂朱户，春风自在杨花。   ------《清平乐》王安国
梦后楼台高锁，酒醒帘幕低垂。去年春恨却来时。落花人独立，微雨燕双飞。○记得小蘋初见，两重心字罗衣。琵琶弦上说相思。当时明月在，曾照彩云归。   ------《临江仙》晏几道
梦入江南烟水路。行尽江南，不与离人遇。睡里消魂无说处。觉来惆怅消魂误。○欲尽此情书尺素。浮雁沈鱼，终了无凭据。却倚缓弦歌别绪。断肠移破秦筝柱。   ------《蝶恋花》晏几道
醉别西楼醒不记。春梦秋云，聚散真容易。斜月半窗还少睡。画屏閒展吴山翠。○衣上酒痕诗里字。点点行行，总是凄凉意。红烛自怜无好计。夜寒空替人垂泪。   ------《蝶恋花》晏几道
彩袖殷勤捧玉钟。当年拚却醉颜红。舞低杨柳楼心月，歌尽桃花扇底风。○从别后，忆相逢。几回魂梦与君同。今宵剩把银釭照，犹恐相逢是梦中。   ------《鹧鸪天》晏几道
醉拍春衫惜旧香。天将离恨恼疏狂。年年陌上生秋草，日日楼中到夕阳。○云渺渺，水茫茫。征人归路许多长。相思本是无凭语，莫向花笺费泪行。   ------《鹧鸪天》晏几道
金鞍美少年，去跃青骢马。牵系玉楼人，绣被春寒夜。○消息未归来，寒食梨花谢。无处说相思，背面鞦韆下。   ------《生查子》晏几道
关山魂梦长，塞雁音书少。两鬓可怜青，只为相思老。○归梦碧纱窗，说与人人道。真个别离难，不似相逢好。   ------《生查子》晏几道
东风又作无情计。艳粉娇红吹满地。碧楼帘影不遮愁，还似去年今日意。○谁知错管春残事。到处登临曾费泪。此时金盏直须深，看尽落花能几醉。   ------《木兰花》晏几道
鞦韆院落重帘暮。彩笔閒来题绣户。墙头丹杏雨馀花，门外绿杨风后絮。○朝云信断知何处。应作襄王春梦去。紫骝认得旧游踪，嘶过画桥东畔路。   ------《木兰花》晏几道
留人不住。醉解兰舟去。一棹碧涛春水路。过尽晓莺啼处。○渡头杨柳青青。枝枝叶叶离情。此后锦书休寄，画楼云雨无凭。   ------《清平乐》晏几道
旧香残粉似当初。人情恨不如。一春犹有数行书。秋来书更疏。○衾凤冷，枕鸳孤。愁肠待酒舒。梦魂纵有也成虚。那堪和梦无。   ------《阮郎归》晏几道
天边金掌露成霜。云随雁字长。绿杯红袖趁重阳。人情似故乡。○兰佩紫，菊簪黄。殷勤理旧狂。欲将沈醉换悲凉。清歌莫断肠。   ------《阮郎归》晏几道
绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝。新翻曲妙，暗许閒人带偷搯。○前度书多隐语，意浅愁难答。昨夜诗有回文，韵险还慵押。都待笙歌散了，记取来时霎。不消红蜡。閒云归后，月在庭花旧阑角。   ------《六么令》晏几道
不信芳春厌老人。老人几度送馀春。惜春行乐莫辞频。○巧笑艳歌皆我意，恼花颠酒拚君瞋。物情惟有醉中真。   ------《浣溪沙》贺铸
楼角初销一缕霞。淡黄杨柳暗栖鸦。玉人和月摘梅花。○笑撚粉香归洞户，更垂帘幕护窗纱。东风寒似夜来些。   ------《浣溪沙》贺铸
薄雨收寒，斜照弄晴，春意空阔。长亭柳色才黄，倚马何人先折。烟横水漫，映带几点归鸿，平沙消尽龙荒雪。犹记出关来，恰如今时节。○将发。画楼芳酒，红泪清歌，便成轻别。回首经年，杳杳音尘都绝。欲知方寸，共有几许新愁，芭蕉不展丁香结。憔悴一天涯，两厌厌风月。   ------《石州慢》贺铸
几许伤春春复暮。杨柳清阴，偏碍游丝度。天际小山桃叶步。白蘋花满湔裙处。○竟日微吟长短句。帘影灯昏，心寄胡琴语。数点雨声风约住。朦胧淡月云来去。   ------《蝶恋花》贺铸
牛渚天门险。限南北、七雄豪占。清雾敛。与閒人登览。○待月上潮平波滟滟。塞管轻吹新阿滥。风满槛。历历数、西州更点。   ------《天门谣》贺铸
烟络横林，山沈远照，迤逦黄昏钟鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，骎骎岁华行暮。○当年酒狂自负。谓东君、以春相付。流浪征骖北道，客樯南浦。幽恨无人晤语。赖明月、曾知旧游处。好伴云来，还将梦去。   ------《天香》贺铸
厌莺声到枕，花气动帘，醉魂愁梦相半。被惜馀薰，带惊剩眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。○须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔。尽日临皋飞观。不解寄、一字相思，幸有归来双燕。   ------《望湘人》贺铸
玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。○翠钗分、银笺封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，祇凭芳草，寻访郎君。   ------《绿头鸭》贺铸
寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。○情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得再相逢，恰经年离别。   ------《石州慢》张元干
捲珠箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦薰，中酒心情怯杯勺。○寻思旧京洛。正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约。又争信漂泊。○寂寞。念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。   ------《兰陵王》张元干
睡起流莺语，掩苍苔、房栊向晚，乱红无数。吹尽残花无人见，惟有垂杨自舞。渐暖霭、初回轻暑。宝扇重寻明月影，暗尘侵、上有乘鸾女。惊旧恨，遽如许。○江南梦断横江渚，浪黏天、葡萄涨绿，半空烟雨。无限楼前沧波意，谁采蘋花寄取。但怅望、兰舟容与。万里云帆何时到，送孤鸿、目断千山阻。谁为我，唱金缕。   ------《贺新郎》叶梦得
落花已作风前舞。又送黄昏雨。晓来庭院半残红。惟有游丝，千丈袅晴空。○殷勤花下同携手。更尽杯中酒。美人不用敛蛾眉。我亦多情、无奈酒阑时。   ------《虞美人》叶梦得
新月娟娟，夜寒江静山衔斗。起来搔首。梅影横窗瘦。○好个霜天，閒却传杯手。君知否。乱鸦啼后。归兴浓如酒。   ------《点绛唇》汪藻
晓光催角。听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客、悄不禁重染，风尘京洛。○追念人别后，心事万重，难觅孤鸿托。翠幌娇深，曲屏香暖，争念岁寒飘泊。怨月恨花烦恼，不是不曾经著。这情味，望一成消灭，新来还恶。   ------《喜迁莺》刘一止
裁剪冰绡，轻叠数重，淡著燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。閒院落凄凉，几番春暮。○凭寄离恨重重，这双燕何曾，会人言语。天遥地远，万水千山，知他故宫何处。怎不思量，除梦里、有时曾去。无据。和梦也、新来不做。   ------《燕山亭》赵佶
频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。○邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。   ------《高阳台》韩疁
潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。○清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。   ------《汉宫春》李邴
高咏楚辞酬午日，天涯节序匆匆。榴花不似舞裙红。无人知此意，歌罢满帘风。○万事一身伤老矣，戎葵凝笑墙东。酒杯深浅去年同。试浇桥下水，今夕到湘中。   ------《临江仙》陈与义
巧沁兰心，偷黏草甲，东风欲障新暖。漫凝碧瓦难留，信知暮寒轻浅。行天入镜，做弄出、轻松纤软。料故园、不捲重帘，误了乍来双燕。○青未了、柳回白眼。红欲断、杏开素面。旧游忆著山阴，后盟遂妨上苑。寒炉重熨，便放漫、春衫针线。恐凤靴、挑菜归来，万一灞桥相见。   ------《东风第一枝》史达祖
月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。○踪迹。漫记忆。老了杜郎，忍听东风笛。柳院灯疏，梅厅雪在，谁与细倾春碧。旧情拘未定，犹自学、当年游历。怕万一，误玉人、夜寒，窗际帘隙。   ------《喜迁莺》史达祖
烟光摇缥瓦。望晴檐多风，柳花如洒。锦瑟横床，想泪痕尘影，凤弦常下，倦出犀帷，频梦见、王孙骄马。讳道相思，偷理绡裙，自惊腰衩。○惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、閒花俱谢。记取崔徽模样，归来暗写。   ------《三姝媚》史达祖
江水苍苍，望倦柳愁荷，共感秋色。废阁光凉，古帘空暮，雁程最嫌风力。故园信息。爱渠入眼南山碧。念上国。谁是、脍鲈江汉未归客。○还又岁晚，瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊游浑断得。但可怜处，无奈苒苒魂惊，采香南浦，剪梅烟驿。   ------《秋霁》史达祖
柳锁莺魂，花翻蝶梦，自知愁染潘郎。轻衫未揽，犹将泪点偷藏。念前事，怯流光。早春窥、酥雨池塘。向销凝里，梅开半面，情满徐妆。○风丝一寸柔肠。曾在歌边惹恨，烛底萦香。芳机瑞锦，如何未织鸳鸯。人扶醉，月依墙。是当初、谁敢疏狂。把閒言语，花房夜久，各自思量。   ------《夜合花》史达祖
晚雨未摧宫树，可怜閒叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢。土花庭甃，虫网阑干。○无端。啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟。楚香罗袖，谁伴婵娟。   ------《玉蝴蝶》史达祖
秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。○须信风流未老，凭持尊酒、慰此凄凉心目。一鞭南陌，几篙官渡，赖有歌眉舒绿。只匆匆残照，早觉閒愁挂乔木。应难奈，故人天际，望彻淮山，相思无雁足。   ------《八归》史达祖
繁灯夺霁华，戏鼓侵明发，物色旧时同，情味中年别。○浅画镜中眉，深拜楼中月，人散市声收，渐入愁时节。   ------《生查子》刘克庄
深院榴花吐。画帘开、綀衣纨扇，午风清暑。儿女纷纷誇结束，新样钗符艾虎。早已有、游人观渡。老大逢场慵作戏，任陌头、年少争旗鼓。溪雨急，浪花舞。○灵均标致高如许。忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，料当年、醉死差无苦。聊一笑，吊千古。   ------《贺新郎》刘克庄
湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。○少年自负凌云笔，到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。   ------《贺新郎》刘克庄
年年跃马长安市，客舍似家家似寄，青钱换酒日无何，红烛呼卢宵不寐。○易挑锦妇机中字，难得玉人心下事，男儿西北有神州，莫滴水西桥畔泪。   ------《木兰花》刘克庄
画楼帘幕捲新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。○年华空自感飘零。拥春酲。对谁醒。天阔云閒，无处觅箫声。载酒买花年少事，浑不似，旧心情。   ------《江城子》卢祖皋
春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉，重锁隋堤，芳心还动梁苑。○新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、衰草连天，飞梅弄晚。   ------《宴清都》卢祖皋
生怕倚阑干。阁下溪声阁外山。惟有旧时山井水，依然。暮雨朝云去不还。○应是蹑飞鸾。月下时时整佩环。月又渐低霜又下，更阑。折得梅花独自看。   ------《南乡子》潘牥
湿云黏雁影。望征路愁迷，离绪难整。千金买光景。但疏钟催晓，乱鸦啼暝。花悰暗省。许多情、相逢梦境。便行云、都不归来，也合寄将音信。○孤迥。盟鸾心在，跨鹤程高，后期无准。情丝待剪。翻惹得，旧时恨。怕天教何处，参差双燕，还染残朱剩粉。对菱花、与说相思，看谁瘦损。   ------《瑞鹤仙》陆睿
千霜万雪。受尽寒磨折。赖是生来瘦硬，浑不怕、角吹彻。○情绝。影也别。知心惟有月。原没春风情性，如何共、海棠说。   ------《霜天晓角》萧泰来
羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。○逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。   ------《渡江云》吴文英
忆昔午桥桥上饮，坐中多是豪英。长沟流月去无声。杏花疏影里，吹笛到天明。○二十馀年如一梦，此身虽在堪惊。閒登小阁看新晴。古今多少事，渔唱起三更。   ------《临江仙》陈与义
雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。○忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒，凄凉，危栏倚遍。尽迟留，凭仗西风，吹乾泪眼。   ------《苏武慢》蔡伸
数声鶗鴃。可怜又是，春归时节。满院东风，海棠铺绣，梨花飘雪。○丁香露泣残枝，算未比、愁肠寸结。自是休文，多情多感，不干风月。   ------《柳梢青》蔡伸
一点残釭欲尽时。乍凉秋气满屏帏。梧桐叶上三更雨，叶叶声声是别离。○调宝瑟，拨金猊。那时同唱鹧鸪词。如今风雨西楼夜，不听清歌也泪垂。   ------《鹧鸪天》周紫芝
情似游丝，人如飞絮。泪珠阁定空相觑。一溪烟柳万丝垂，无因系得兰舟住。○雁过斜阳，草迷烟渚。如今已是愁无数。明朝且做莫思量，如何过得今宵去。   ------《踏莎行》周紫芝
芳草碧色。萋萋遍南陌。暖絮乱红，也似知人、春愁无力。忆得盈盈拾翠侣，共携赏、凤城寒食。到今来，海角逢春，天涯为客。○愁旋释。还似织。泪暗拭。又偷滴。谩倚遍危阑，尽黄昏，也只是、暮云凝碧。拚则而今已拚了，忘则怎生便忘得。又还问鳞鸿，试重寻消息。   ------《帝台春》李甲
萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。   ------《忆王孙》李甲
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。○乍莺儿百啭断续，燕子飞来飞去。近绿水、台榭映鞦韆，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。○正轻寒轻暖漏永，半阴半晴雪暮。禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。   ------《三台》万俟咏
闷来弹鹊，又搅碎、一帘花影。漫试著春衫，还思纤手，薰彻金猊烬冷。动是愁端如何向，但怪得、新来多病。嗟旧日沈腰，而今潘鬓，怎堪临镜。○重省。别来泪湿，罗衣犹凝。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚遍，昼长人静。   ------《二郎神》徐伸
玉台挂秋月。铅素浅，梅花傅香雪。冰姿洁。金莲衬、小小凌波罗袜。雨初歇。楼外孤鸿声渐远，远山外、行人音信绝。此恨对语犹难，那堪更寄书说。○教人红消翠减，觉衣宽金缕，都为轻别。太情切。消魂处、画角黄昏时节。声呜咽。落尽庭花春去也，银蟾迥、无情圆又缺。恨伊不似馀香，惹鸳鸯结。   ------《江神子慢》田为
洗妆真态，不作铅华御。竹外一枝斜，想佳人、天寒日暮。黄昏院落，无处著清香，风细细，雪垂垂，何况江头路。○月边疏影，梦到消魂处。结子欲黄时，又须作、廉纤细雨。孤芳一世，供断有情愁，消瘦损，东阳也，试问花知否。   ------《蓦山溪》曹组
篆缕消金鼎。醉沈沈、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、殢酒厌厌病。云鬓乱，未忺整。○江南旧事休重省。遍天涯、寻消问息，断鸿难倩。月满西楼凭阑久，依旧归期未定。又只恐、瓶沈金井。嘶骑不来银烛暗，枉教人、立尽梧桐影。谁伴我，对鸾镜。   ------《贺新郎》李玉
霭霭春空，画楼森耸凌云渚。紫薇登览最关情，绝纱誇能赋。惆怅相思迟暮。记当日、朱阑共语。塞鸿难问，岸柳何穷，别愁纷絮。○催促年光，旧来流水知何处。断肠何必更残阳，极目伤平楚。晚霁波声带雨。悄无人、舟横野渡。数峰江上，芳草天涯，参差烟树。   ------《烛影摇红》廖世美
青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。○怎忘得、回廊下，携手处、花明月满。如今但暮雨，蜂愁蝶恨，小窗閒对芭蕉展。却谁拘管。尽无言、閒品秦筝，泪满参差雁。腰肢渐小，心与杨花共远。   ------《薄倖》吕渭（滨？）老
舣兰舟。十分端是载离愁。练波送远，屏山遮断，此去难留。相从争奈，心期久要，屡变霜秋。叹人生、杳似萍浮。又翻成轻别，都将深恨，付与东流。○想斜阳影里，寒烟明处，双桨去悠悠。爱渚梅、幽香动。须采掇、倩纤柔。艳歌粲发，谁传馀韵，来说仙游。念故人、留此遐州。但春风老后，秋月圆时，独倚江楼。   ------《透碧霄》查荎
风悲画角，听单于、三弄落醮门。投宿骎骎征骑，飞雪满孤村。酒市渐阑灯火，正敲窗、乱叶舞纷纷。送数声惊雁，乍离烟水，嘹唳度寒云。○好在半胧淡月，到如今，无处不消魂。故国梅花归梦，愁损绿罗裙。为问暗香閒艳，也相思、万点付啼痕。算翠屏应是，两眉馀恨倚黄昏。   ------《南浦》孔夷
怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等閒、白了少年头，空悲切。○靖康耻，犹未雪。臣子恨，何时灭。驾长车踏破，贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。   ------《满江红》岳飞
双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽捲。拥群仙、蓬壶阆苑。五云深处，万烛光中，揭天丝管。○驰隙流年，恍如一瞬星霜换。今宵谁念泣孤臣，回首长安远。可是尘缘未断。漫惆怅、华胥梦短。满怀幽恨，数点寒灯，几声归雁。   ------《烛影摇红》张抡
夜来风雨匆匆，故园定是花无几。愁多怨极，等閒孤负，一年芳意。柳困桃慵，杏青梅小，对人容易。算好春长在，好花长见，原只是、人憔悴。○回首池南旧事。恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拚醉。   ------《水龙吟》程垓
长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名主宵猎，骑火一川明。笳鼓悲鸣。遣人惊。○念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰鹜，若为情。闻道中原遗老，常南望、翠葆霓旌。使行人到此，忠愤气填膺。有泪如倾。   ------《六州歌头》张孝祥
洞庭青草，近中秋更无一点风色。玉界琼田三万顷，著我扁舟一叶。素月分辉，明河共影，表里俱澄澈。怡然心会，妙处难与君说。○应念岭海经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。   ------《念奴娇》张孝祥
东风著急。先上小桃枝。红纷腻。娇如醉。倚朱扉。记年时。隐映新妆面。面临水岸。春将半。云日暖。斜桥转。夹城西。草软莎平跋马，垂杨渡、玉勒争嘶。认蛾眉凝笑，脸薄拂燕脂。绣户曾窥。恨依依。○共携手处。香如雾。红随步。怨春迟。消瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。但茫茫暮霭，目断武陵溪。往事难追。   ------《六州歌头》韩元吉
凝碧旧池头，一听管弦凄切。多少梨园声在，总不堪华发。○杏花无处避春愁，也傍野烟发。惟有御沟声断，似知人呜咽。   ------《好事近》韩元吉
郊原初过雨。见数叶零乱，风定犹舞。斜阳挂深树。映浓愁浅黛，遥山媚妩。来时旧路。尚岩花、娇黄半吐。到而今，唯有溪边流水，见人如故。○无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。   ------《瑞鹤仙》袁去华
夜来雨。赖倩得、东风吹住。海棠正妖饶处。且留取。悄庭户。试细听、莺啼燕语。分明共人愁绪。怕春去。○佳树。翠阴初转午。垂帘未捲，乍睡起、寂寞看风絮。偷弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。   ------《剑器近》袁去华
弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见个人人否。料静掩云窗，尘满哀弦危柱。○庾信愁如许。为谁都著眉端聚。独立东风弹泪眼，寄烟波东去。念永昼春閒，人倦如何度。閒傍枕、百啭黄鹂语。唤觉来厌厌，残照依然花坞。   ------《安公子》袁去华
脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露井。恨无人，与说相思，近日带围宽尽。○重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循、过了青春，怎生意稳。   ------《瑞鹤仙》陆淞
驿外断桥边，寂寞开无主。已是黄昏独自愁，更著风和雨。○无意苦争春，一任群芳妒。零落成泥碾作尘，只有香如故。   ------《卜算子》陆游
东望山阴何处是。往来一万三千里。写得家书空满纸。流清泪。书回已是明年事。○寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟里。   ------《渔家傲》陆游
闹花深处层楼，画帘半捲东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。○寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。   ------《水龙吟》陈亮
楼阴缺。阑干影卧东厢月。东厢月。一天风露。杏花如雪。○隔烟催漏金虬咽。罗帏暗淡灯花结。灯花结。片时春梦。江南天阔。   ------《忆秦娥》范成大
酣酣日脚紫烟浮。妍媛破轻裘。困人天色，醉人花气，午梦扶头。○春慵恰似春塘水，一片縠纹愁。溶溶曳曳，东风无力，欲避还休。   ------《眼儿媚》范成大
晚晴风歇。一夜春威折。脉脉花疏天淡，云来去、数枝雪。○胜绝。愁亦绝。此情谁共说。惟有两行低雁，知人倚、画楼月。   ------《霜天晓角》范成大
日日惜春残，春去更无明日。拟把醉同春住，又醒来岑寂。○明年不怕不逢春，娇春怕无力。待向灯前休睡，与留连今夕。   ------《好事近》蔡幼学
绿树听鶗鴃。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。○将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。   ------《贺新郎》辛弃疾
凤尾龙香拨。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。弦解语，恨难说。○辽阳驿使音尘绝，琐窗寒、轻拢慢撚，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，想沈香亭北繁华歇。弹到此，为呜咽。   ------《贺新郎》辛弃疾
野塘花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。○闻道绮陌东头，行人长见，帘底纤纤月。旧恨春江流不尽，新恨云山千叠。料得明朝，尊前重见，镜里花难折。也应惊问，近来多少华发。   ------《念奴娇》辛弃疾
春已归来，看美人头上，袅袅春幡。无端风雨，未肯收尽馀寒。年时燕子，料今宵、梦到西园。浑未辨，黄柑荐酒，更传青韭堆盘。○却笑东风从此，便薰梅染柳，更没些閒。閒时又来，镜里转变朱颜。清愁不断，问何人、会解连环。生怕见、花开花落，朝来塞雁先还。   ------《汉宫春》辛弃疾
楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。○休说鲈鱼堪脍。尽西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人，唤取，红巾翠袖，揾英雄泪。   ------《水龙吟》辛弃疾
更能消、几番风雨。匆匆春又归去。惜春长怕花开早，何况落红无数。春且住。见说道、天涯芳草迷归路。怨春不语。算只有殷勤，画檐蛛网，尽日惹飞絮。○长门事，准拟佳期又误，蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。閒愁最苦。休去倚危阑，斜阳正在，烟柳断肠处。   ------《摸鱼儿》辛弃疾
千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。○元嘉草草，封狼居胥，得赢得仓皇北顾。四十三年，望中犹记，灯火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。   ------《永遇乐》辛弃疾
老来情味减，对别酒、怯流年。况屈指中秋，十分好月，不照人圆。无情水、都不管，共西风、只等送归船。秋晚莼鲈江上，夜深儿女灯前。○征衫。便好去朝天。玉殿正思贤。想夜半承明，留教视草，却遣筹边。长安，故人问我，道寻常、殢酒只依然。目断秋霄落雁，醉来时响空弦。   ------《木兰花慢又》辛弃疾
宝钗分，桃叶渡。烟柳暗南浦。怕上层楼，十日九风雨。断肠片片飞红，都无人管，更谁劝，啼莺声住。○鬓边觑，应把花卜归期，才簪又重数。罗帐灯昏，哽咽梦中语。是他春带愁来，春归何处。却不解、带将愁去。   ------《祝英台近》辛弃疾
东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。○蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。   ------《青玉案》辛弃疾
枕簟溪堂冷欲秋。断云依水晚来收。红莲相倚浑如醉，白鸟无言定自愁。○书咄咄，且休休。一丘一壑也风流，不知筋力衰多少，但觉新来懒上楼。   ------《鹧鸪天》辛弃疾
郁孤台下清江水。中间多少行人泪。东北是长安。可怜无数山。○青山遮不住。毕竟东流去。江晚正愁余。山深闻鹧鸪。   ------《菩萨蛮》辛弃疾
燕雁无心，太湖西畔随云去。数峰清苦。商略黄昏雨。○第四桥边，拟共天随住。今何许。凭阑怀古。残柳参差舞。   ------《点绛唇》姜夔
肥水东流无尽期。当初不合种相思。梦中未比丹青见，暗里忽惊山鸟啼。○春未绿，鬓先丝。人间别久不成悲。谁教岁岁红莲夜，两处沈吟各自知。   ------《鹧鸪天》姜夔
燕燕轻盈，莺莺娇软。分明又向华胥见。夜长争得薄情知，春初早被相思染。○别后书辞，别时针线。离魂暗逐郎行远。淮南皓月冷千山，冥冥归去无人管。   ------《踏莎行》姜夔
双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。○采香径里春寒，老子婆娑，自歌谁答。垂虹西望，飘然引去，此兴平生难遏。酒醒波远，正凝想、明珰素袜。如今安在，唯有阑干，伴人一霎。   ------《庆宫春》姜夔
庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。○西窗又吹暗雨。为谁频断续，相和砧杵。候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。   ------《齐天乐》姜夔
双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了、几声啼鴃。十里扬州，三生杜牧，前事休说。○又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。   ------《琵琶仙》姜夔
芳莲坠粉，疏桐吹绿，庭院暗雨乍歇。无端抱影销魂处，还见筱墙萤暗，藓阶蛩切。送客重寻西去路，问水面、琵琶谁拨。最可惜、一片江山，总付与啼鴃。○长恨相从未款，而今何事，又对西风离别。渚寒烟淡，棹移人远，缥缈行舟如叶。想文君望久，倚竹愁生步罗袜，归来后、翠尊双饮，下了珠帘，玲珑閒看月。   ------《八归》姜夔
闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。○日暮。青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。   ------《念奴娇》姜夔
淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。杜郎俊赏，算而今、重到须惊。踪豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。   ------《扬州慢》姜夔
渐吹尽、枝头香絮。是处人家，绿深门户。远浦萦回，暮帆零乱，向何处。阅人多矣，谁得似、长亭树。树若有情时，不会得、青青如许。○日暮。望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难剪离愁千缕。   ------《长亭怨慢》姜夔
空城晓角。吹入垂杨陌。马上单衣寒恻恻。看尽鹅黄嫩绿，都是江南旧相识。○正岑寂。明朝又寒食。强携酒、小桥宅，怕梨花、落尽成秋色。燕燕飞来，问春何在，唯有池塘自碧。   ------《淡黄柳》姜夔
旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。○江国。正寂寂。叹寄与路遥，夜雪初积。翠尊易泣。红萼无言耿相忆。长记曾携手处，千树压、西湖寒碧。又片片、吹尽也，几时见得。   ------《暗香》姜夔
苔枝缀玉。有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。○犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。   ------《疏影》姜夔
月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，檐牙飞翠。人姝丽。粉香吹下，夜寒风细。○此地。宜有词仙，拥素云黄鹤，与君游戏。玉梯凝望久，但芳草萋萋千里。天涯情味。仗酒祓清愁，花销英气。西山外。晚来还捲，一帘秋霁。   ------《翠楼吟》姜夔
绿丝低拂鸳鸯浦。想桃叶、当时唤渡。又将愁眼与春风，待去。倚兰桡、更少驻。○金陵路。莺吟燕舞。算潮水、知人最苦。满汀芳草不成归，日暮。更移舟、向甚处。   ------《杏花天影》姜夔
古城阴。有官梅几许，红萼未宜簪。池面冰胶，墙腰雪老，云意还又沈沈。翠藤共、閒穿径竹，渐笑语、惊起卧沙禽。野老林泉，故王台榭，呼唤登临。○南去北来何事，荡湘云楚水，目极伤心。朱户黏鸡，金盘簇燕，空叹时序侵寻。记曾共、西楼雅集，想垂柳、还袅万丝金。待得归鞍到时，只怕春深。   ------《一萼红》姜夔
亭皋正望极。乱落江莲归未得。多病却无气力。况纨扇渐疏，罗衣初索。流光过隙。叹杏梁双燕如客。人何在，一帘淡月，彷佛照颜色。○幽寂。乱蛩吟壁。动庾信清愁似织。沈思年少浪迹。笛里关山，柳下坊陌，坠红无信息。漫暗水，涓涓溜碧。飘零久，而今何意，醉卧酒垆侧。   ------《霓裳中序第一》姜夔
柳暗花明春事深。小阑红芍药，已抽簪。雨馀风软碎鸣禽。迟迟日，犹带一分阴。○往事莫沈吟。身閒时序好，且登临。旧游无处不堪寻。无寻处，惟有少年心。   ------《小重山》章良能
芦叶满汀洲。寒沙带浅流。二十年、重过南楼。柳下系舟犹未稳，能几日、又中秋。○黄鹤断矶头。故人曾到否。旧江山、浑是新愁。欲买桂花同载酒，终不是、少年游。   ------《唐多令》刘过
春风只在园西畔。荠菜花繁胡蝶乱。冰池晴绿照还空，香径落红吹已断。○意长翻恨游丝短。尽日相思罗带缓。宝奁如月不欺人，明日归来君试看。   ------《木兰花》严仁
一春长费买花钱。日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里鞦韆。○暖风十里丽人天。花压鬓云偏。画船载取春归去，馀情付、湖水湖烟。明日重扶残醉，来寻陌上花钿。   ------《风入松》俞国宝
月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。○儿时，曾记得，呼灯灌穴，敛步随音。任满身花影，犹自追寻。携向华堂戏斗，亭台小、笼巧妆金。今休说，从渠床下，凉夜伴孤吟。   ------《满庭芳》张镃
幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。○苔径追忆曾游，念谁伴、鞦韆䌽绳芳柱。犀帘黛捲，凤枕雪孤，应也几番凝伫。怎得伊来，花雾绕、小堂深处。留住。直到老、不教归去。   ------《燕山亭》张镃
做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他、佳约风流，钿车不到杜陵路。○沈沈江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。   ------《绮罗香》史达祖
过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。○芳径。芹泥雨润。爱贴地争飞，竞誇轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。   ------《双双燕》史达祖
赤阑桥尽香街直。笼街细柳娇无力。金碧上青空。花晴帘影红。○黄衫飞白马。日日青楼下。醉眼不逢人。午香吹暗尘。   ------《菩萨蛮》陈克
绿芜墙绕青苔院。中庭日淡芭蕉捲。蝴蝶上阶飞。烘帘自在垂。○玉钩双语燕。宝甃杨花转。几处簸钱声。绿窗春睡轻。   ------《菩萨蛮》陈克
雪云散尽，放晓晴庭院。杨柳于人便青眼。更风流多处，一点梅心，相映远。约略嚬轻笑浅。○一年春好处，不在浓芳，小艳疏香最娇软。到清明时候，百紫千红花正乱。已失春风一半。早占取韶光、共追游，但莫管春寒，醉红自暖。   ------《洞仙歌》李元膺
胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。○长记小妆才老，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。   ------《青门饮》时彦
残寒销尽，疏雨过、清明后。花径款馀红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。○频移带眼，空只恁、厌厌瘦。不见又思量，见了还依旧。为问频相见，何似长相守。天不老，人未偶。且将此恨，分付庭前柳。   ------《谢池春慢》李之仪
我住长江头，君住长江尾。日日思君不见君，共饮长江水。○此水几时休，此恨何时已。只愿君心似我心，定不负、相思意。   ------李之仪
章台路。还见褪粉梅梢，试花桃树。愔愔坊陌人家，定巢燕子，归来旧处。○黯凝伫。因念个人痴小，乍窥门户。侵晨浅约宫黄，障风映袖，盈盈笑语。○前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城閒步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。   ------《瑞龙吟》周邦彦
新绿小池塘。风帘动、碎影舞斜阳。羡金屋去来，旧时巢燕，土花缭绕，前度莓墙。绣阁里、凤帏深几许，听得理丝簧。欲说又休，虑乖芳信，未歌先噎，愁近清觞。○遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。   ------《风流子》周邦彦
柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。○閒寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。○悽恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。   ------《兰陵王》周邦彦
暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羁旅。○迟暮。嬉游处。正店舍无烟，楚城百五。旗亭唤酒，付与高阳俦侣。想东园、桃李自春，小唇秀靥今在否。到归时、定有残英，待客携尊俎。   ------《锁窗寒》周邦彦
正单衣试酒，恨客里、光阴虚掷。愿春暂留，春归如过翼。一去无迹。为问家何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗槅。○东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似，一朵钗头颤袅，向人敧侧。漂流处、莫趁潮汐。恐断红、尚有相思字，何由见得。   ------《六丑》周邦彦
河桥送人处，凉夜何其。斜月远、坠馀辉。铜盘烛泪已流尽，霏霏凉露沾衣。相将散离会，探风前津鼓，树杪参旗。花骢会意，纵扬鞭、亦自行迟。○迢递路回清野，人语渐无闻，空带愁归。何意重经前地，遗钿不见，斜径都迷。兔葵燕麦，向残阳、欲与人齐。但徘徊班草，欷歔酹酒，极望天西。   ------《夜飞鹊》周邦彦
风老莺雏，雨肥梅子，午阴嘉树清圆。地卑山近，衣润费垆烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。○年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安枕箪，容我醉时眠。   ------《满庭芳》周邦彦
水浴清蟾，叶喧凉吹，巷陌马声初断。閒依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沈书远。○空见说、鬓怯琼梳，容销金镜，渐懒趁时匀染。梅风地溽，虹雨苔滋，一架舞红都变。谁信无聊，为伊才减江淹，情伤荀倩。但明河影下，还看稀星数点。   ------《过秦楼》周邦彦
粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚。冰盘同宴喜。更可惜，云中高树，香篝熏素被。○今年对花最匆匆，相逢似有恨，依依愁悴。吟望久，青苔上、旋看飞坠。相将见、翠丸荐酒，人正在、空江烟浪里。但梦想、一枝潇洒，黄昏斜照水。   ------《花犯》周邦彦
对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听檐声不断，困眠初熟。奈愁极频惊，梦轻难记，自怜幽独。○行人归意速。最先念、流潦妨车毂。怎奈向、兰成憔悴，卫玠清羸，等閒时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉独。   ------《大酺》周邦彦
风销焰蜡，露浥烘炉，花市光相射。桂华流瓦，纤云散，耿耿素娥欲下。衣裳淡雅。看楚女、纤腰一把。箫鼓喧，人影参差，满路飘香麝。○因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。   ------《解语花》周邦彦
莫倚能歌敛黛眉。此歌能有几人知。他日相逢花月底。重理。好声须记得来时。○苦恨城头传漏永，催起。无情岂解惜分飞。休诉金尊推玉臂。从醉。明朝有酒倩谁持。   ------《定风波》周邦彦
月皎惊乌栖不定。更漏将残，轣辘牵金井。唤起两眸清炯炯。泪花落枕红棉冷。○执手霜风吹鬓影。去意徊徨，别语愁难听。楼上栏干斗柄。露寒人远鸡相应。   ------《蝶恋花》周邦彦
怨怀无托。嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶。尽是旧时，手种红药。○汀洲渐生杜若。料舟依岸曲，人在天角。漫记得、当日音书，把閒语閒言，待总烧却。水驿春回，望寄我、江南梅萼。拚今生，对花对酒，为伊泪落。   ------《解连环》周邦彦
夜色催更，清尘收露、小曲幽坊月暗。竹槛灯窗，识秋娘庭院。笑相遇，似觉、琼枝玉树相倚，暖日明霞光烂。水盼兰情，总平生稀见。○画图中、旧识春风面。谁知道、自到瑶台畔。眷恋雨润云温，苦惊风吹散。念荒寒、寄宿无人馆。重门闭、败壁秋虫叹。怎奈向、一缕相思，隔溪山不断。   ------《拜星月》周邦彦
秋阴时晴向暝。变一庭凄冷。伫听寒声，云深无雁影。○更深人去寂静。但照壁，孤灯相映。酒已都醒，如何消夜永。   ------《关河令》周邦彦
上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩，淡墨苔晕青。念去来、岁月如流，徘徊久、叹息愁思盈。○去去倦寻路程。江陵旧事，何曾再问杨琼。旧曲凄清。敛愁黛、与谁听，尊前故人如在，想念我、最关情。何须渭城。歌声未尽处，先泪零。   ------《绮寮怨》周邦彦
隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔前浦。等行人、醉拥重衾，载将离恨归去。○因思旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。   ------《尉迟杯》周邦彦
佳丽地。南朝盛事谁记。山围故国绕清江，髻鬟对起。怒涛寂寞打孤城，风樯遥度天际。○断崖树，犹倒倚。莫愁艇子谁系。空馀旧迹郁苍苍，雾沈半垒。夜深月过女墙来，赏心东望淮水。○酒旗戏鼓甚处市。想依稀、王谢邻里。燕子不知何世。向寻常、巷陌人家，相对如说兴亡，斜阳里。   ------《西河》周邦彦
悄郊原带郭。行路永，客去车尘漠漠。斜阳映山落。歛馀红、犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。○不记归时早暮，上马谁扶，醒眠朱阁。惊飙动幕。扶残醉，绕红药。叹西园、已是花深无地，东风何事又恶，任流光过却。犹喜洞天自乐。   ------《瑞鹤仙》周邦彦
昼阴重，霜凋岸草，雾隐城堞。南陌脂车待发。东门帐饮乍阕。正拂面垂杨堪揽结。掩红泪、玉手亲折。念汉浦离鸿去何许，经时信音绝。○情切。望中地远天阔，向露冷风清，无人处、耿耿寒漏咽。嗟万事难忘，唯是轻别。翠尊未竭。凭断云留取，西楼残月。罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色，空馀满地梨花雪。   ------《浪涛沙》周邦彦
条风布暖，霏雾弄晴，池塘遍满春色。正是夜堂无月，沈沈暗寒食。梁间燕，前社客。似笑我、闭门愁寂。乱花过，隔院芸香，满地狼藉。○长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远，柳下人家，犹自相识。   ------《应天长》周邦彦
叶下斜阳照水。捲轻浪、沈沈千里。桥上酸风射眸子。立多时，看黄昏，灯火市。○古屋寒窗底。听几片、井桐飞坠。不恋单衾再三起。有谁知，为萧娘，书一纸。   ------《夜游宫》周邦彦
凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。○飞云冉冉蘅皋暮。彩笔新题断肠句。若问閒情都几许。一川烟草，满城风絮。梅子黄时雨。   ------《青玉案》贺铸
上东门，门外柳。赠别每烦纤手。一叶落，几番秋。江南独倚楼。○曲阑干，凝伫久。薄暮更堪搔首。无际恨，见閒愁。侵寻天尽头。   ------《更漏子》贺铸
兰芷满汀洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。○回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。   ------《感皇恩》贺铸
淡妆多态。更的的、频回眄睐。便认得、琴心相许，欲绾合欢双带。记画堂、风月逢迎，轻颦浅笑娇无奈。向睡鸭炉边，翔鸳屏里，羞把香罗暗解。○自过了、烧灯后，都不见、踏青挑菜。几回凭双燕，丁宁深意，往来却恨重帘碍。约何时再。正春浓酒困，人间昼永无聊赖。厌厌睡起，犹有花梢日在。   ------《薄倖》贺铸
柳暝河桥，莺清台苑，短策频惹春香。当时夜泊，温柔便入深乡。词韵窄，酒杯长。剪蜡花、壶箭催忙。共追游处，凌波翠陌，连棹横塘。○十年一梦凄凉。似西湖燕去，吴馆巢荒。重来万感，依前唤酒银罂。溪雨急，岸花狂。趁残鸦、飞过苍茫。故人楼上，凭谁指与，芳草斜阳。   ------《夜合花》吴文英
断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽。凄凉谁吊荒台古。记醉蹋南屏，䌽扇咽、寒蝉倦梦，不知蛮素。○聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从捲乌纱去。漫细将、茱萸看，但约明年，翠微高处。   ------《霜叶飞》吴文英
绣幄鸳鸯柱。红情密，腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。○人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。   ------《宴清都》吴文英
烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。○华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。   ------《齐天乐》吴文英
小娉婷，清铅素靥，蜂黄暗偷晕。翠翘攲鬓。昨夜冷中庭，月下相认。睡浓更苦凄风紧。惊回心未稳。送晓色、一壶匆茜，才知花梦准。○湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬒。料唤赏、清华池馆，台杯须满引。   ------《花犯》吴文英
门隔花深旧梦游。夕阳无语燕归愁。玉纤香动小帘钩。○落絮无声春堕泪，行云有影月含羞。东风临夜冷于秋。   ------《浣溪沙》吴文英
波面铜花冷不收。玉人垂钓理纤钩。月明池阁夜来秋。○江燕话归成晓别，水花红减似春休。西风梧井叶先愁。   ------《浣溪沙》吴文英
捲尽愁云，素娥临夜新梳洗。暗尘不起。酥润凌波地。○辇路重来，彷佛灯前事。情如水。小楼熏被。春梦笙歌里。   ------《点绛唇》吴文英
剪红情，裁绿意，花信上钗股。残日东风，不放岁华去。有人添烛西窗，不眠侵晓，笑声转，新年莺语。○旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。   ------《祝英台近》吴文英
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。○昼閒度。因甚天也悭春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。   ------《祝英台近》吴文英
盘丝系腕，巧篆垂簪，玉隐绀纱睡觉。银瓶露井，䌽箑云窗，往事少年依约。为当时、曾写榴裙，伤心红绡褪萼。炊黍梦、光阴渐老，汀洲烟蒻。○莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼、也拟人归，应剪菖蒲自酌。但怅望、一缕新蟾，随人天角。   ------《澡兰香》吴文英
听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。○西园日日扫林亭。依旧赏新晴。黄蜂频扑鞦韆索，有当时、纤手香凝。惆怅双鸳不到，幽阶一夜苔生。   ------《风入松》吴文英
残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情游荡，随风化为轻絮。○十载西湖，傍柳系马，趁娇尘软雾。遫红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。○幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼彷佛，临分败壁题诗，泪墨惨澹尘土。○危亭望极，草色天涯，叹鬓侵半苧。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否。   ------《莺啼序》吴文英
送客吴皋。正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰。沈郎旧日，曾系兰桡。○仙人凤咽琼箫。怅断魂送远，九辩难招。醉鬟留盼，小窗剪烛，歌云载恨，飞上银霄。素秋不解随船去，败红趁、一叶寒涛。梦翠翘。怨鸿料过南谯。   ------《惜黄花慢》吴文英
宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。○寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清些，梦缟衣、解佩溪边。最愁人，啼鸟晴明，叶底青圆。   ------《高阳台》吴文英
修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒馀。自销凝，能几花前，顿老相如。○伤春不在高楼上，在灯前敧枕，雨外熏炉。怕舣游船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。   ------《高阳台》吴文英
湖山经醉惯。渍春衫、啼痕酒痕无限。又过长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。○春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。   ------《三姝媚》吴文英
渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。○宫里吴王沈醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。   ------《八声甘州》吴文英
润玉笼绡，檀樱倚扇。绣圈犹带脂香浅。榴心空叠舞裙红，艾枝应压愁鬟乱。○午梦千山，窗阴一箭。香瘢新褪红丝腕。隔江人在雨声中，晚风菰叶生秋怨。   ------《踏莎行》吴文英
晴丝牵绪乱，对沧江斜日，花飞人远。垂杨暗吴苑。正旗亭烟冷，河桥风暖，兰情蕙盼。惹相思、春根酒畔。又争知、吟骨萦销，渐把旧衫重剪。○凄断。流红千浪，缺月孤楼，总难留燕。歌尘凝扇。待凭信，拚分钿。试挑灯欲写，还依不忍，笺幅偷和泪捲。寄残云、剩雨蓬莱，也应梦见。   ------《瑞鹤仙》吴文英
池上红衣伴倚阑。栖鸦常带夕阳还。殷云度雨疏桐落，明月生凉宝扇閒。○乡梦窄，水天宽。小窗愁黛澹秋山。吴鸿好为传归信，杨柳阊门屋数间。   ------《鹧鸪天》吴文英
人去西楼雁杳。叙别梦、扬州一觉。云澹星疏楚山晓。听啼鸟，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。   ------《夜游宫》吴文英
乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫閒地。华表月明归夜鹤，叹当时、花竹今如此。枝上露，溅清泪。○遨头小簇行春队。步苍苔、寻幽别墅，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。   ------《贺新郎》吴文英
何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。○年事梦中休。花空烟水流。燕辞归、客尚淹留。垂柳不萦裙带住，漫长是、系行舟。   ------《唐多令》吴文英
近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。○空樽夜泣，青山不语，残照当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个、并刀剪断，心上愁痕。   ------《湘春夜月》黄孝迈
戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。○红萸佩、空对酒。砧杵动微寒，暗欺罗袖。秋已无多，早是败荷衰柳。强整帽檐敧侧，曾经向、天涯搔首。几回首、故国莼鲈，霜前雁后。   ------《大有》潘希白
年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。○春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。   ------《青玉案》黄公绍
对西风、鬓摇烟碧，参差前事流水。紫丝罗带鸳鸯结，的的镜盟钗誓。浑不记、漫手织回文，几度欲心碎。安花著叶。奈雨覆云翻，情宽分窄，石上玉簪脆。○朱楼外。愁压空云欲坠。月痕犹照无寐。阴晴也只随天意。枉了玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。   ------《摸鱼儿》朱嗣发
送春去。春去人间无路。鞦韆外、芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。○春去。最谁苦。但箭雁沈边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。○春去。尚来否。正江令恨别，庾信愁赋。苏堤尽日风和雨。叹神游故国，花记前度。人生流落，顾孺子，共夜语。   ------《兰陵王》刘辰翁
红妆春骑。踏月呼影、竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。○父老犹记宣和事。抱铜仙、清泪如水。还转盼、沙河多丽。滉漾明光连邸第。帘影冻、散红光成绮。月浸葡萄十里。看往来、神仙才子。肯把菱花扑碎。○肠断竹马儿童，空见说、三千乐指。等多时春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦里。   ------《宝鼎现》刘辰翁
璧月初晴，黛云远澹，春事谁主。禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。○宣和旧日，临安南渡，芳景犹自如故。缃帙离离，风鬟三五，能赋词最苦。江南无路，鄜州今夜，此苦又谁知否。空相对，残釭无寐，满村社鼓。   ------《永遇乐》刘辰翁
怎知他、春归何处，相逢且尽尊酒。少年袅袅天涯恨，长结西湖烟柳。休回首。但细雨断桥，憔悴人归后。东风似旧。问前度桃花，刘郎能记，花复认郎否。○君且住，草草留君剪韭。前宵正恁时候。深杯欲共歌声滑，翻湿春衫半袖。空眉皱。看白发尊前，已似人人有。临分把手。叹一笑论文，清狂顾曲，此会几时又。   ------《摸鱼儿》刘辰翁
照野旌旗，朝天车马，平沙万里天低。宝带金章，尊前茸帽风欺。秦关汴水经行地，想登临、都付新诗。纵英游，叠鼓清笳，骏马名姬。○酒酣应对燕山雪，正冰河月冻，晓陇云飞。投老残年，江南谁念方回。东风渐绿西湖岸，雁已还、人未南归。最关情，折尽梅花，难寄相思。   ------《高阳台》周密
朱钿宝玦。天上飞琼，比人间春别。江南江北，未曾见，漫拟梨云梅雪。淮山春晚，问谁识、芳心高洁。消几番、花落花开，老了玉关豪杰。○金壶剪送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事、花须能说。记少年，一梦扬州，二十四桥明月。   ------《瑶花》周密
烟水阔。高林弄残照，晚蜩凄切。画角吹寒，碧砧度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌虫能说。○客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、閒却新凉时节。楚箫咽。谁倚西楼淡月。   ------《玉京秋》周密
禁苑东风外，飏暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里、乱丝丛笛。看画船，尽入西泠，閒却半湖春色。○柳陌。新烟凝碧。映帘底宫眉，堤上游勒。轻暝笼寒，怕梨云梦冷，杏香愁幂。歌管酬寒食。奈蝶怨、良宵岑寂。正满湖、碎月摇花，怎生去得。   ------《曲游春》周密
楚江湄，湘娥再见，无言洒清泪。淡然春意。空独倚东风，芳思谁寄。凌波路冷秋无际。香云随步起。漫记得，汉宫仙掌，亭亭明月底。○冰丝写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣。小窗净、沈烟熏翠袂。幽梦觉，涓涓清露，一枝灯影里。   ------《绣鸾凤花犯》周密
绀烟迷雁迹。渐碎鼓零钟，街喧初息。风檠背寒壁。放冰蟾，飞到，珠丝帘隙。琼瑰暗泣。念乡关、霜华似织。漫将身、化鹤归来，忘却旧游端的。○欢极。蓬壶蕖侵，花院梨溶，醉连春夕。柯云罢弈。樱桃在，梦难觅。劝清光，乍可，幽窗相伴，休照红楼夜笛。怕人间、换谱伊凉，素娥未识。   ------《瑞鹤仙》蒋捷
梦冷黄金屋。叹秦筝、斜鸿阵里，秦弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼台、涌起弹棋局。消瘦影，嫌明烛。○鸳楼碎泻东西玉。问芳踪、何时再展，翠钗难卜。待把宫眉横云样，描上生绡画幅。怕不是、新来妆束。䌽扇红牙今都在，恨无人、解听开元曲，空掩袖，倚寒竹。   ------《贺新郎》蒋捷
蕙花香也。雪晴池馆如画。春风飞到，宝钗楼上，一片笙箫，琉璃光射。而今灯漫挂。不是暗尘明月，那时元夜。况年来、心懒意怯，羞与蛾儿争耍。○江城人悄初更打。问繁华谁解，再向天公借。剔残红灺，但梦里隐隐，钿车罗帕。吴笺银粉砑。待把旧家风景，写成閒话。笑绿鬟邻女，倚窗犹唱，夕阳西下。   ------《女冠子》蒋捷
少年听雨歌楼上。红烛昏罗帐。壮年听雨客舟中。江阔云低、断雁叫西风。而今听雨僧庐下。鬓已星星也。悲欢离合总无情。一任阶前、点滴到天明。   ------《虞美人》蒋捷
接叶巢莺，平波捲絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更悽然。万绿西泠，一抹荒烟。○当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉閒眠。莫开帘。怕见飞花，怕听啼鹃。   ------《高阳台》张炎
山空天入海，倚楼望极，风急暮潮初。一帘鸠外雨，几处閒田，隔水动春锄。新烟禁柳，想如今、萍到西湖。犹记得、当年深隐，门掩两三株。愁余。荒城古溆，断梗疏萍，更漂流何处。空自觉、围羞带减，影怯灯孤。常疑即见桃花面，甚近来、翻笑无书。书纵远，如何梦也都无。   ------《渡江云》张炎
记玉关、踏雪事清游。寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。○载取白云归去，问谁留楚佩，弄影中州。折芦花赠远，零落一身愁。向寻常、野桥流水，待招来、不是旧沙鸥。空怀感，有斜阳处，却怕登楼。   ------《八声甘州》张炎
楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。○谁怜旅愁荏苒。漫长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半捲。   ------《解连环》张炎
碧圆自洁。向浅洲远渚，亭亭清绝。犹有遗簪，不展秋心，能捲几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。回首当年汉舞，怕飞去、漫皱留仙裙摺。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜净看、匹练飞光，倒泻半湖明月。   ------《疏影》张炎
万里孤云，清游渐远，故人何处。寒窗梦里，犹记经行旧时路。连昌约略无多柳，第一是、难听夜雨。漫惊回凄悄，相看烛影，拥衾无语。○张绪。归何暮。半零落依依，断桥鸥鹭。天涯倦旅。此时心事良苦。只愁重洒西州泪，问杜曲、人家在否。恐翠袖、正天寒，犹倚梅花那树。   ------《月下笛》张炎
孤峤蟠烟，层涛蜕月，骊宫夜采铅水。汎远槎风，梦深薇露，化作断魂心字。红磁候火，还乍识，冰环玉指。一缕萦帘翠影，依稀海天云气。○几回殢娇半醉，剪春灯、夜寒花碎。更好故溪飞雪，小窗深闭。荀令如今顿老，总忘却，樽前旧风味。漫惜馀熏，空篝素被。   ------《天香》王沂孙
渐新痕悬柳，澹彩穿花，依约破初暝。便有团圆意，深深拜，相逄谁在香径。画眉未稳，料素娥、犹带离恨。最堪爱、一曲银钩小，宝帘挂秋冷。○千古盈亏休问，叹慢磨玉斧，难补金镜。太液池犹在，凄凉处、何人重赋清景。故山夜永。试待他、窥户端正，看云外山河，还老尽、桂花影。   ------《眉妩》王沂孙
一襟馀恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶佩流空，玉筝调柱。镜暗妆残，为谁娇鬓尚如许。○铜仙铅泪似洗，叹移盘去远，难贮零露。病翼惊秋，枯形阅世，消得斜阳几度。馀音更苦。甚独抱清商，顿成凄楚。漫想薰风，柳丝千万缕。   ------《齐天乐》王沂孙
泛孤艇、东皋过遍。尚记当日，绿阴门掩。屐齿莓苔，酒痕罗袖事何限。欲寻前迹，空惆怅，成秋苑。自约赏花人，别后总、风流云散。○水远，怎知流水外，却是乱山尤远。天涯梦短。想忘了、绮疏雕槛。望不尽、冉冉斜阳，抚乔木、年华将晚。但数点红英，犹识西园凄婉。   ------《长亭怨慢》王沂孙
残雪庭阴，轻寒帘影，霏霏玉管春葭，小帖金泥，不知春是谁家。相思一夜窗前梦，奈个人、水隔天遮。但凄然，满树幽香，满地横斜。○江南自是离愁苦，况游骢古道，归雁平沙。怎得银笺，殷勤说与年华。如今处处生芳草，纵凭高、不见天涯。更消他，几度东风，几度飞花。   ------《高阳台》王沂孙
层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒、寻芳处，盈盈褪妆晚。○已销黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣，铅泪都满。但殷勤折取，自遣一襟幽怨。   ------《法曲献仙音》王沂孙
江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。○日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕馀醒寐，遗佩环、浮沈澧浦。有白鸥、淡月微波，寄语逍遥容与。   ------《疏影》彭元逊
似东风老大，那复有、当时风气。有情不收，江山身是寄。浩荡何世。但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。○瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，帐饮青门都废。何人念、流落无几。点点抟作，雪绵松润，为君裛泪。   ------《六丑》彭元逊
近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前、又忆漉酒插花人。只座上、已无老兵。○凄情。浅醉还醒。愁不肯、与诗平。记长楸走马，雕弓柳，前事休评。紫萸一枝传赐，梦谁到、汉家陵。尽乌纱、便随风去，要天知道，华发如此星星。歌罢涕零。   ------《紫萸香慢》姚云文
天阔云高，溪横水远。晚日寒生轻晕。閒阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。却几日阴沈，连宵慵困。起来韶华都尽。○怨入双眉閒斗损。乍品得情怀，看承全近。深深态、无非自许。厌厌意、终羞人问。争知道、梦里蓬莱，待忘了馀香，时传音信。纵留得莺花，东风不住，也则眼前愁闷。   ------《金明池》僧挥
香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。○休休，这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。   ------《凤凰台上忆吹箫》李清照
昨夜雨疏风骤。浓睡不消残酒。试问捲帘人，却道海棠依旧。知否。知否。应是绿肥红瘦。   ------《如梦令》李清照
薄雾浓云愁永昼。瑞脑消金兽。佳节又重阳，玉枕纱厨，半夜凉初透。○东篱把酒黄昏后。有暗香盈袖。莫道不消魂，帘捲西风，人比黄花瘦。   ------《醉花阴》李清照
寻寻觅觅，冷冷清清，悽悽惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。○满地黄花堆积。憔悴损，如今有谁堪摘。守著窗儿，独自怎生得黑。梧桐更兼细雨，到黄昏、点点滴滴。这次第，怎一个、愁字了得。   ------《声声慢》李清照
萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是閒滋味。征鸿过尽，万千心事难寄。○楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。   ------《念奴娇》李清照
落日镕金，暮云合璧，人在何处。染柳烟浓。吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。○中州盛日，闺门多暇，试得偏重三五。铺翠冠儿，撚金雪柳，簇带争济楚。如今憔悴，风鬟雾鬓，怕见夜间出去。不如向、帘儿底下，听人笑语。   ------《永遇乐》李清照
髻子伤春懒更梳。晚风庭院落梅初。淡云来往月疏疏。○玉鸭熏炉閒瑞脑，朱樱斗帐掩流苏。通犀还解辟寒无。   ------《浣溪沙》李清照
春眠不觉晓 处处闻啼鸟 夜来风雨声 花落知多少   ------春眠 孟浩然
洛阳访才子 江岭作流人 闻说梅花草 何如此地春   ------访袁拾遗不遇 孟浩然
映门淮水绿 留骑主人心 明月随良掾 春潮夜夜深   ------送郭司仓 王禹偁
大道直如发 春来佳气多 五陵贵公子 双双呜玉珂   ------洛阳道 储光羲
众鸟高飞尽 孤云独去閒 相看两不厌 只有敬亭山   ------独坐敬亭山 李 白
白日依山尽 黄河入海流 欲穷千里目 更上一层楼   ------登鹳鹊楼 王之涣
边地莺花少 年来未觉新 美人天上落 龙塞始应春   ------观永乐公主入番 孙 逖
打起黄莺儿 莫教枝上啼 啼时惊妾梦 不得到辽西   ------伊州歌 盖嘉运
冷艳全欺雪 馀香乍入衣 春风且莫定 吹向玉阶飞   ------左掖梨花 丘 为
小苑莺歌歇 长门蝶舞多 眼看春又去 翠辇不曾过   ------思君怨 令狐楚
主人不相识 偶坐为林泉 莫谩愁沽酒 囊中自有钱   ------题袁氏别业 贺知章
赵氏连城璧 由来天下传 送君还旧府 明月满前川   ------夜送赵纵 杨 炯
独坐幽篁里 弹琴复长啸 深林人不知 明月来相照   ------竹里馆 王 维
游人五陵去 宝剑值千金 分手脱相赠 平生一片心   ------送朱大入秦 孟浩然
君家在何处 妾住在横塘 停船暂借问 或恐是同乡   ------长干行 崔 颢
尚有绨袍赠 应怜范叔寒 不知天下士 犹作布衣看   ------咏史 高 适
避贤初罢相 乐圣且衔杯 为问门前客 今朝几个来   ------罢相作 李适之
燕赵悲歌士 相逢剧孟家 寸心言不尽 前路日将斜   ------逢侠者 钱 起
咫尺愁风雨 匡庐不可登 祇疑云雾窟 犹有六朝僧   ------江行望匡庐 钱 起
林中观易罢 溪上对鸥閒 楚俗饶词客 何人最往还   ------答李浣 韦应物
何处秋风至 萧萧送雁群 朝来入庭树 孤客最先闻   ------秋风引 刘禹锡
怀君属秋夜 散步咏凉天 山空松子落 幽人应未眠   ------秋夜寄丘员外 韦应物
返照入闾巷 忧来谁共语 古道少人行 秋风动禾黍   ------秋日 耿 湋
落日五湖游 烟波处处愁 浮沉千古事 谁与问东流   ------秋日湖上 薛 莹
辇路生秋草 上林花满枝 凭高何限意 无复侍臣知   ------宫中题 文宗皇帝
松下问童子 言师采药去 只在此山中 云深不知处   ------寻隐者不遇 贾 岛
北风吹北云 万里渡河汾 心绪逢摇落 秋声不可闻   ------汾上惊秋 苏 颋
客心争日月 来往预期程 秋风不相待 先至洛阳城   ------蜀道后期 张 说
床前明月光 疑是地上霜 举头望明月 低头思故乡   ------静夜思 李 白
白发三千丈 离愁似个长 不知明镜里 何处得秋霜   ------秋浦歌 李 白
汉廷荣巧宦 云阁薄边功 可怜骢马使 白首为谁雄   ------赠乔侍郎 陈子昂
仗剑行千里 微躯敢一言 曾为大梁客 不负信陵恩   ------答五陵太守 王昌龄
强欲登高去 无人送酒来 遥怜故园菊 应傍战场开   ------行军九日思长安故园 岑 参
花枝出建章 凤管发昭阳 借问承恩者 双蛾几许长   ------婕妤怨 皇甫冉
岁月人间促 烟霞此地多 殷勤竹林寺 更得几回过   ------题竹林寺 朱 放
沅湘流不尽 屈子怨何深 日暮秋风起 萧萧枫树林   ------三闾庙 戴叔伦
此地别燕丹 壮士发冲冠 昔时人已没 今日水犹寒   ------易水送别 骆宾王
知有前期在 难分此夜中 无将故人酒 不及石尤风   ------别卢秦卿 司空曙
偶来松树下 高枕石头眠 山中无历日 寒尽不知年   ------答人 太上隐者
剑阁横云峻 銮舆出狩回 翠屏千仞合 丹嶂五丁开 灌木萦旗转 仙云拂马来 乘时方在德 嗟尔勒铭才   ------幸蜀回至剑门 玄宗皇帝
独有宦游人 偏惊物候新 云霞出海曙 梅柳渡江春 淑气催黄鸟 晴光转绿蘋 忽闻歌古调 归思欲沾巾   ------和晋陵陆承相 杜审言
北斗挂城边 南山倚殿前 云标金阙迥 树杪玉堂悬 半岭通佳气 中峰绕瑞烟 小臣持献寿 长此戴尧天   ------蓬莱三殿侍宴奉敕咏终南山 杜审言
银烛吐清烟 金尊对绮筵 离堂思琴瑟 别路绕山川 明月隐高树 长河没晓天 悠悠洛阳去 此会在何年   ------春夜别友人 陈子昂
别业临青甸 鸣銮降紫霄 长筵鹓鹭集 仙管凤凰调 树接南山近 烟含北渚遥 承恩咸已醉 恋赏未还镳   ------长宁公主东庄侍宴 李 峤
东壁图书府 西园翰墨林 诵诗闻国政 讲易见天心 位窃和羹重 恩叨醉酒深 载歌春兴曲 情竭为知音   ------恩赐丽正殿书院赐宴应制得林字 张 说
青山横北郭 白水绕东城 此地一为别 孤蓬万里征 浮云游子意 落日故人情 挥手自兹去 萧萧斑马鸣   ------送友人 李 白
见说蚕丛路 崎岖不易行 山从人面起 云傍马头生 芳树笼秦栈 春流绕蜀城 升沈应已定 不必问君平   ------送友人入蜀 李 白
客路青山外 行舟绿水前 湖平两岸阔 风正一帆悬 海日生残夜 江春入旧年 乡书何处达 归雁洛阳边   ------次北固山下 王 湾
别业居幽处 到来生隐心 南山当户牖 澧水映园林 竹覆经冬雪 庭昏未夕阴 寥寥人境外 閒坐听春禽   ------苏氏别业 祖 咏
花隐掖垣暮 啾啾栖鸟过 星临万户动 月傍九霄多 不寝听金钥 因风想玉珂 明朝有封事 数问夜如何   ------春宿左省 杜 甫
何年顾虎头 满壁画沧州 赤日石林气 青天江海流 锡飞常近鹤 杯渡不惊鸥 似得庐山路 真随惠远游   ------题玄武禅师屋壁 杜 甫
太乙近天都 连山到海隅 白云回望合 青霭入看无 分野中峰变 阴晴众壑殊 欲投何处宿 隔水问樵夫   ------终南山 王 维
联步趋丹陛 分曹限紫薇 晓随天仗入 暮惹御香归 白发悲花落 青云羡鸟飞 圣朝无阙事 自觉谏书稀   ------寄左省杜拾遗 岑 参
高阁逼诸天 登临近日边 晴开万井树 愁看五陵烟 槛外低秦岭 窗中小渭川 早知清净理 常愿奉金仙   ------登总持阁 岑 参
东郡趋庭日 南楼纵目初 浮云连海岱 平野入青徐 孤嶂秦碑在 荒城鲁殿馀 从来多古意 临眺独踌躇   ------登兖州城楼 杜 甫
银烛秋光冷画屏 轻罗小扇扑流萤 天街夜色凉如水 卧看牵牛织女星   ------七夕 杜 牧
暮云收尽溢清寒 银汉无声转玉盘 此生此夜不长好 明月明年何处看   ------中秋 杜 牧
独上江楼思悄然 月光如水水如天 同来玩月人何在 风景依稀似去年   ------江楼有感 赵 嘏
山外青山楼外楼 西湖歌舞几时休 暖风薰得游人醉 直把杭州作汴州   ------西湖（题临安邸） 林 升
毕竟西湖六月中 风光不与四时同 接天莲叶无穷碧 映日荷花别样红   ------西湖（晓出净慈送林子方） 杨万里 
水光潋滟晴初好 山色空濛雨亦奇 欲把西湖比西子 淡妆浓抹总相宜   ------湖上初雨 苏 轼
绿槐夹道集昏鸦 敕使传宣坐赐茶 归到玉堂清不寐 月钩初上紫薇花   ------入直 周必大
纸屏石枕竹方床 手倦抛书午梦长 睡起莞然成独笑 数声渔笛在沧浪   ------水亭 蔡 确
禁门深锁寂无哗 浓墨淋漓两相麻 唱彻五更天未晓 一墀月浸紫薇花   ------禁锁 洪咨夔
傲吏身閒笑五侯 西江取竹起高楼 南风不用蒲葵扇 纱帽閒眠对水鸥   ------竹楼 李嘉祐
丝纶阁下文章静 钟鼓楼中刻漏长 独坐黄昏谁是伴 紫薇花对紫薇郎   ------直中书省 白居易
半亩方塘一鉴开 天光云影共徘佪 问渠那得清如许 为有源头活水来   ------观书有感 朱 熹
昨夜江边春水生 艨艟巨舰一毛轻 向来枉费推移力 此日中流自在行   ------泛舟 朱 熹
一泓清可沁诗脾 冷暖年来只自知 流出西湖载歌舞 回头不似在山时   ------冷泉亭 林 稹
荷尽已无擎雨盖 菊残犹有傲霜枝 一年好景君须记 最是橙黄橘绿时   ------冬景 苏 轼
月落乌啼霜满天 江枫渔火对愁眠 姑苏城外寒山寺 夜半钟声到客船   ------枫桥夜泊 张 继
寒夜客来茶当酒 竹炉汤沸火初红 寻常一样窗前月 才有梅花便不同   ------寒夜 杜 耒
初闻征雁已无蝉 百尺楼台水接天 青女素娥俱耐冷 月中霜里斗婵娟   ------霜月 李商隐
不受尘埃半点侵 竹篱茅舍自甘心 只因误识林和靖 惹得诗人说到今   ------梅 王 淇
南枝才放两三花 雪里吟香弄粉些 淡淡著烟浓著月 深深笼水浅笼沙   ------早春 白玉蟾
梅雪争春未肯降 骚人搁笔费评章 梅须逊雪三分白 雪却输梅一段香   ------雪梅其一 卢梅坡
有梅无雪不精神 有雪无诗俗了人 日暮诗成天又雪 与梅并作十分春   ------雪梅其二 卢梅坡
草铺横野六七里 笛弄晚风三四声 归来饱饭黄昏后 不脱蓑衣卧月明   ------答钟弱翁 牧 童
烟笼寒水月笼沙 夜泊秦淮近酒家 商女不知亡国恨 隔江犹唱后庭花   ------秦淮夜泊 杜 牧
潇湘何事等閒回 水碧沙明两岸苔 二十五弦弹夜月 不胜清怨却飞来   ------归雁 钱 起
一团茅草乱蓬蓬 蓦地烧天蓦地空 争似满炉煨榾柮 漫腾腾地煖烘烘   ------题壁 无名氏
   ------一团茅草乱蓬蓬 蓦地烧天蓦地空 争似满炉煨榾柮 漫腾腾地煖烘烘
   ------
银烛朝天紫陌长 禁城春色晓苍苍 千条弱柳垂青锁 百啭流莺绕建章 剑佩声随玉墀步 衣冠身惹御炉香 共沐恩波凤池上 朝朝染翰侍君王   ------早朝大明宫 贾 至
五夜漏声催晓箭 九重春色醉仙桃 旌旗日暖龙蛇动 宫殿风微燕雀高 朝罢香烟携满袖 诗成珠玉在挥毫 欲知世掌丝纶美 池上于今有凤毛    ------和贾舍人早朝 杜 甫
绛帻鸡人报晓筹 尚衣方进翠云裘 九天阊阖开宫殿 万国衣冠拜冕旒 日色才临仙掌动 香烟欲傍衮龙浮 朝罢须裁五色诏 佩声归到凤池头   ------和贾舍人早朝 王 维
鸡鸣紫陌曙光寒 莺啭皇州春色阑 金阙晓钟开万户 玉阶仙仗拥千官 花迎剑佩星初落 柳拂旌旗露未乾 独有凤凰池上客 阳春一曲和皆难   ------和贾舍人早朝 岑 参
高列千峰宝炬森 端门方喜翠华临 宸游不为三元夜 乐事还同万众心 天上清光留此夕 人间和气阁春阴 要知尽庆华封祝 四十年来惠爱深   ------上元应制 蔡 襄
雪消华月满仙台 万烛当楼宝扇开 双凤云中扶辇下 六鳌海上驾山来 镐京春酒沾周宴 汾水秋风陋汉才 一曲升平人尽乐 君王又进紫霞杯   ------上元应制 王 圭
皇家贵主好神仙 别业初开云汉边 山出尽如鸣凤岭 池成不让饮龙川 妆楼翠幌教春住 舞阁金铺借日悬 侍从乘舆来此地 称觞献寿乐钧天   ------侍宴 沈佺期
春风疑不到天涯 二月山城未见花 残雪压枝犹有橘 冻雷惊笋欲抽芽 夜闻啼雁生乡思 病入新年感物华 曾是洛阳花下客 野芳虽晚不须嗟   ------答丁元珍 欧阳修
头上花枝照酒卮 酒卮中有好花枝 身经两世太平日 眼见四朝全盛时 况复筋骸粗康健 那堪时节正芳菲 酒涵花影红光溜 争忍花前不醉归   ------插花吟 邵 雍
油壁香车不再逢 峡云无迹任西东 梨花院落溶溶月 柳絮池塘淡淡风 几日寂寥伤酒后 一番萧瑟禁烟中 鱼书欲寄何由达 水远山长处处同   ------寓意 晏 殊
寂寂柴门村落里 也教插柳纪年华 禁烟不到粤人国 上冢亦携庞老家 汉寝唐陵无麦饭 山溪野径有梨花 一樽竟藉青苔卧 莫管城头奏暮笳   ------寒食 赵 鼎
佳节清明桃李笑 野田荒冢只生愁 雷惊天地龙蛇蛰 雨足郊原草木柔 人乞祭馀骄妾妇 士甘焚死不公侯 贤愚千载知谁是 满眼蓬蒿共一丘   ------清明 黄庭坚
南北山头多墓田 清门祭埽各纷然 纸灰飞作白蝴蝶 泪血染成红杜鹃 日落狐狸眠冢上 夜归儿女笑灯前 人生有酒须当醉 一滴何曾到九泉   ------清明 高 翥
芳原绿野恣行事 春入遥山碧四围 兴逐乱红穿柳巷 困临流水坐苔矶 莫辞盏酒十分劝 只恐风花一片飞  况是清明好天气 不妨游衍莫忘归   ------郊行即事 程 颢
画架双裁翠络偏 佳人春戏小楼前 飘扬血色裙拖地 断送玉容人上天 花板润沾红杏雨 䌽绳斜挂绿杨烟 下来閒处从容立 疑是蟾宫谪降仙   ------鞦韆 僧惠洪
一片花飞减却春 风飘万点正愁人 且看欲尽花经眼 莫厌伤多酒入唇 江上小堂巢翡翠 苑边高冢卧麒麟  细推物理须行乐 何用浮名绊此身    ------曲江对酒 其一 杜 甫
朝回日日典春衣 每日江头尽醉归酒债寻常行处有 人生七十古来稀 穿花蛱蝶深深见 点水蜻蜓款款飞  传语风光共流转 暂时相赏莫相违    ------其二 杜 甫
昔人已乘黄鹤去 此地空馀黄鹤楼 黄鹤一去不复返 白云千载空悠悠 晴川历历汉阳树 芳草萋萋鹦鹉洲 日暮乡关何处是 烟波江上使人愁   ------黄鹤楼 崔 颢
水流花谢两无情 送尽东风过楚城 蝴蝶梦中家万里 杜鹃枝上月三更 故园书动经年绝 华发春催两鬓生 自是不归归便得 五湖烟景有谁争   ------旅怀 崔 涂
去年花里逢君别 今日花开又一年 世事茫茫难自料 春愁黯黯独成眠 身多疾病思田里 邑有流亡愧俸钱 闻道欲来相问讯 西楼望月几回圆   ------答李儋 韦应物
清江一曲抱村流 长夏江村事事幽 自去自来梁上燕 相亲相近水中鸥 老妻画纸为棋局 稚子敲针作钓钩 多病所须惟药物 微躯此外更何求   ------清江 杜 甫
长夏江村风日清 檐牙燕雀已生成 蝶衣晒粉花枝午 蛛网添丝屋角晴 落落疏帘邀月影 嘈嘈虚枕纳溪声 久斑两鬓如霜雪 直欲樵渔过此生   ------夏日 张耒
积雨空林烟火迟 蒸藜炊黍饷东菑 漠漠水田飞白鹭 阴阴夏木啭黄鹂 山中习静观朝槿 松下清斋折露葵 野老与人争席罢 海鸥何事更相疑   ------辋川积雨 王 维
插棘编篱谨护持 养成寒碧映涟漪 清风掠地秋先到 赤日行天午不知 解箨时闻声簌簌 放梢初见影离离 归閒我欲频来此 枕簟仍教到处随   ------新竹 黄庭坚
夜合花开香满庭 夜深微雨醉初醒 远书珍重何由达 旧事凄凉不可听 去日儿童皆长大 昔年亲友半凋零 明朝又是孤舟别 愁见河桥酒幔青   ------表兄话旧 窦叔向
閒来无事不从容 睡觉东窗日已红 万物静观皆自得 四时佳兴与人同 道通天地有形外 思入风云变态中 富贵不淫贫贱乐 男儿到此是豪雄   ------偶成 程 颢
月坡堤上四徘徊 北有中天百尺台 万物已随秋气改 一樽聊为晚凉开 水心云影閒相照 林下泉声静自来 世事无端何足计 但逢佳节约重陪   ------游月殿 程 颢
玉露凋伤枫树林 巫山巫峡气萧森 江间波浪兼天涌 塞上风云接地阴 丛菊两开他日泪 孤舟一系故园心 寒衣处处催刀尺 白帝城高急暮砧   ------秋兴 其一 杜甫
千家山郭静朝晖 日日江楼坐翠微 信宿渔人还泛泛 清秋燕子故飞飞 匡衡抗疏功名薄 刘向传经心事违 同学少年多不贱 五陵裘马自轻肥   ------其二 杜 甫
蓬莱宫阙对南山 承露金茎霄汉间 西望瑶池降王母 东来紫气满函关 云移雉尾开宫扇 日绕龙鳞识圣颜 一卧沧江惊岁晚 几回青锁点朝班   ------其三 杜 甫
昆明池水汉时功 武帝旌旗在眼中 织女机丝虚夜月 石鲸鳞甲动秋风 波飘菰米沉云黑 露冷莲房坠粉红 关塞极天惟鸟道 江湖满地一渔翁   ------其四 杜 甫
满船明月浸虚空 绿水无痕夜气冲 诗思浮沈樯影里 梦魂摇曳橹声中 星辰冷落碧潭水 鸿雁悲鸣红蓼风 数点渔灯依古岸 断桥垂露滴梧桐   ------月夜舟中 戴复古
云物凄凉拂曙流 汉家宫阙动高秋 残星几点雁横塞 长笛一声人倚楼 紫艳半开篱菊静 红衣落尽渚莲愁 鲈鱼正美不归去 空戴南冠学楚囚   ------长安秋望 赵 嘏
火云犹未歛奇峰 欹枕初惊一叶风 几处园林萧瑟里 谁家砧杵寂寥中 蝉声断续悲残月 萤燄高低照暮空 赋就金门期再献 夜深搔首叹飞蓬   ------新秋 杜 甫
皓魄当空宝镜升 云间仙籁寂无声 平分秋色一轮满 长伴云衢千里明 狡兔空从弦外落 妖蟆休向眼前生 灵槎拟约同携手 更待银河澈底清   ------中秋 李 朴
老去悲秋强自宽 兴来今日尽君欢 羞将短发还吹帽 笑倩旁人为正冠 蓝水远从千涧落 玉山高并两峰寒 明年此会知谁健 醉把茱萸仔细看   ------九日蓝耕会饮 杜 甫
利欲驱人万火牛 江湖浪迹一沙鸥 日长似岁閒方觉 事大如天醉亦休 砧杵敲残深巷月 梧桐摇落故园秋 欲舒老眼无高处 安得元龙百尺楼   ------秋思 陆 游
锦里先生乌角巾 园收芋栗未全贫 惯看宾客儿童喜 得食阶除鸟雀驯 秋水才深四五尺 野航恰受两三人 白沙翠竹江村暮 相送柴门月色新   ------与朱山人 杜 甫
谁家吹笛画楼中 断续声随断续风 响遏行云横碧落 清和冷月到帘栊 兴来三弄有桓子 赋就一篇怀马融 曲罢不知人在否 馀音嘹喨尚飘空   ------闻笛 赵 嘏
晴窗早觉爱朝曦 竹外秋声渐作威 命仆安排新暖阁 呼童熨贴旧寒衣 叶浮嫩绿酒初熟 橙切香黄蟹正肥 蓉菊满园皆可羡 赏心从此莫相违   ------冬景 刘克庄
天时人事日相催 冬至阳生春又来 刺绣五纹添弱线 吹葭六管动飞灰 岸容待腊将舒柳 山意冲寒欲放梅 云物不殊乡国异 教儿且覆掌中杯   ------冬景 杜 甫
众芳摇落独鲜妍 占断风情向小园 疏影横斜水清浅 暗香浮动月黄昏 霜禽欲下先偷眼 粉蝶如知合断魂 幸有微吟可相狎 不须檀板共金樽   ------梅花 林 逋
一封朝奏九重天 夕贬潮阳路八千 本为圣朝除弊政 敢将衰朽惜残年 云横秦岭家何在 雪拥蓝关马不前 知汝远来应有意 好收吾骨瘴江边   ------自咏 韩 愈
干戈未定欲何之 一事无成两鬓丝 踪迹大纲王粲传 情怀小样杜陵诗 鹡鸰音断人千里 乌鹊巢寒月一枝 安得中山千日酒 酩然直到太平时   ------干戈 王 中
十年踪迹走红尘 回首青山入梦频 紫绶纵荣争及睡 朱门虽富不如贫 愁闻剑戟扶危主 闷听笙歌聒醉人 携取旧书归旧隐 野花啼鸟一般春   ------归隐 陈 抟
夫因兵乱守蓬茅 麻纻裙衫鬓发焦 桑柘废来犹纳税 田园荒尽尚徵苗 时挑野菜和根煮 旋砍生柴带叶烧 任是深山最深处 也应无计避征徭   ------时世行 杜荀鹤
霜落芝城柳影疏 殷勤送客出鄱湖 黄金甲锁雷霆印 红锦韬缠日月符 天上晓行骑只鹤 人间夜宿解双凫 匆匆归到神仙府 为问蟠桃熟也无   ------送天师 宁献王
大将南征胆气豪 腰悬秋水吕虔刀 雷鸣甲冑乾坤净 风动旌旗日月高 世上麒麟终有种 穴中蝼蚁竟何逃 名标铜柱归来日 庭院春深听伯劳   ------都督佥事杨文庆征南 明太祖
城阙辅三秦 风烟望五津 与君离别意 同是宦游人 海内存知己 天涯若比邻 无为在歧路 儿女共沾巾   ------杜少府之任蜀州 王 勃
君王行出将 书记远从征 祖帐连河阙 军麾动洛城 旌旗朝朔气 笳吹夜边声 坐觉烟尘少 秋风古北平   ------送崔融 杜审言
帐殿郁崔嵬 仙游实壮哉 晓云连幕捲 夜火杂星回 谷晴千旗出 山鸣万乘来 扈游良可赋 终乏掞天才   ------扈从登封途中作 宋之问
义公习禅寂 结宇依空林 户外一峰秀 阶前众壑深 夕阳连雨足 空翠落庭阴 看取莲花净 方知不染心   ------题义公禅房 孟浩然
世上谩相识 此翁殊不然 兴来书自圣 醉后语尤颠 白发老閒事 青云在目前 床头一壶酒 能更几回眠   ------醉后赠张久旭 高 适
浩劫因王造 平台访古游 䌽云萧史驻 文字鲁恭留 宫阙通群帝 乾坤到十洲 人传有笙鹤 时过北山头   ------玉台观 杜 甫
方丈浑连水 天台总映云 人间长见画 老去恨空闻 范蠡舟偏小 王乔鹤不群 此生随万物 何处出尘氛   ------观李固请司马弟山水图 杜 甫
细草微风岸 危樯独夜舟 星随平野阔 月涌大江流 名岂文章著 官因老病休 飘飘何所似 天地一沙鸥   ------旅夜书怀 杜 甫
昔闻洞庭水 今上岳阳楼 吴楚东南坼 乾坤日月浮 亲朋无一字 老病有孤舟 戎马关山北 凭轩涕泗流   ------登岳阳楼 杜 甫
楚山不可极 归路但萧条 海色晴看雨 江声夜听潮 剑留南斗近 书寄北风遥 为报空潭橘 无媒寄洛桥   ------江南旅情 祖 咏
香刹夜忘归 松清古殿扉 灯明方丈室 珠系比丘衣 白日传心净 青莲喻法微 天花落不尽 处处鸟衔飞   ------宿龙兴寺 綦毋潜
清晨入古寺 初日照高林 曲径通幽处 禅房花木深 山光悦鸟性 潭影空人心 万籁此俱寂 惟闻钟磬音   ------破山寺后禅院 常 建
山色远含空 苍茫泽国东 海明先见日 江白迥闻风 鸟道高原去 人烟小径通 那知旧遗逸 不在五湖中   ------题松汀驿 张 祐
路自中峰上 盘回出薜萝 到江吴地尽 隔岸越山多 古木丛青霭 遥天浸白波 下方城郭近 钟磬杂笙歌   ------圣果寺 释处默
东皋薄暮望 徙倚欲何依 树树皆秋色 山山惟落晖 牧人驱犊返 猎马带禽归 相顾无相识 长歌怀采薇   ------野望 王 绩
金天方肃杀 白露始专征 王师非乐战 之子慎佳兵 海气侵南部 边风扫北平 莫卖卢龙塞 归邀麟阁名   ------送别崔著作东征 陈子昂
落日放船好 轻风生浪迟 竹深留客处 荷净纳凉时 公子调冰水 佳人雪藕丝 片云头上黑 应是雨催诗   ------携妓纳凉晚际遇雨 其一 杜 甫
雨来沾席上 风急打船头 越女红裙湿 燕姬翠黛愁 缆侵堤柳系 幔卷浪花浮 归路翻萧飒 陂塘五月秋   ------其二 杜 甫
香阁东山下 烟花象外幽 悬灯千嶂夕 卷幔五湖秋 画壁馀鸿雁 纱窗宿斗牛 更疑天路近 梦与白云游 （馀一作飞）   ------宿云门寺阁 孙 逖
江城如画里 山色望晴空 两水夹明镜 双桥落彩虹 人烟寒橘柚 秋色老梧桐 谁念北楼上 临风怀谢公   ------秋登宣城谢朓北楼 李 白
八月湖水平 涵虚混太清 气蒸云梦泽 波撼岳阳城 欲济无舟楫 端居耻圣明 坐观垂钓者 徒有羡鱼情   ------临洞庭 孟浩然
不知香积寺 数里入云峰 古木无人径 深山何处钟 泉声咽危石 日色冷青松 薄暮空潭曲 安禅制毒龙   ------过香积寺 王 维
谪去君无恨 闽中我旧过 大都秋雁少 只是夜猿多 东路云山合 南天瘴疠和 自当逢雨露 行矣顺风波   ------送郑侍御谪闽中 高 适
凤林戈未息 鱼海路常难 候火云峰峻 悬军幕井乾 风连西极动 月过北庭寒 故老思飞将 何时议筑坛   ------秦州杂诗 杜 甫
禹庙空山里 秋风落日斜 荒庭垂橘柚 古屋画龙蛇 云气生虚壁 江声走白沙 早知乘四载 疏凿控三巴    ------禹庙 杜 甫
秦川朝望迥 日出正东峰 远近山河净 逶迤城阙重 秋声万户竹 寒色五陵松 有客归欤叹 凄其霜露浓   ------望秦川 李 颀
八月洞庭秋 潇湘水北流 还家万里梦 为客五湖愁 不用开书帙 偏宜上酒楼 故人京洛满 何日复同游   ------同王徵君洞庭有怀 张 谓
桂楫中流望 空波两岸明 林开扬子驿 山出润州城 海尽边阴静 江寒朔吹生 更闻枫叶下 淅沥度秋声   ------渡扬子江 丁仙芝
凉风吹夜雨 萧瑟动寒林 正有高堂宴 能忘迟暮心 军中宜剑舞 塞上重笳音 不作边城将 谁知恩遇深   ------幽州夜歌 张 说
   ------凉风吹夜雨 萧瑟动寒林 正有高堂宴 能忘迟暮心 军中宜剑舞 塞上重笳音 不作边城将 谁知恩遇深
云淡风轻近午天 傍花随柳过前川 时人不识余心乐 将谓偷閒学少年   ------春日偶成 程 颢
胜日寻芳泗水滨 无边光景一时新 等閒识得东风面 万紫千红总是春   ------春日 朱 熹
春宵一刻值千金 花有清香月有阴 歌管楼台声细细 鞦韆院落夜沈沈   ------春宵 苏 轼
诗家清景在新春 绿柳才黄半未匀 若待上林花似锦 出门俱是看花人   ------城东早春 杨巨源
金炉香尽漏声残 剪剪轻风阵阵寒 春色恼人眠不得 月移花影上栏杆   ------春夜 王安石
天街小雨润如酥 草色遥看近却无 最是一年春好处 绝胜烟柳满皇都   ------初春小雨 韩 愈
爆竹声中一岁除 春风送暖入屠苏 千门万户曈曈日 总把新桃换旧符   ------元日 王安石
淡月疏星绕建章 仙风吹下御炉香 侍臣鹄立通明殿 一朵红云捧玉皇   ------上元侍宴 苏 轼
律回岁晚冰霜少 春到人间草木知 便觉眼前生意满 东风吹水绿参差   ------立春偶成 张 栻
阊阖千门万户开 三郎沈醉打毬回 九龄已老韩休死 无复明朝谏疏来   ------打毬图 晁说之
金殿当头紫阁重 仙人掌上玉芙蓉 太平天子朝元日 五色云车驾六龙   ------宫词 王 建
殿上衮衣明日月 砚中旗影动龙蛇 纵横礼乐三千字 独对丹墀日未斜   ------宫词 林 洪
行尽江南数十程 晓风残月入华清 朝元阁上西风急 都入长杨作雨声   ------咏华清官 杜 常
云想衣裳花想容 春风拂槛露华浓 若非群玉山头见 会向瑶台月下逢   ------清平调词 李 白
酴醾香梦怯春寒 翠掩重门燕子閒 敲断玉钗红烛冷 计程应说到常山   ------题邸间壁 郑 谷
两个黄鹂鸣翠柳 一行白鹭上青天 窗含西岭千秋雪 门泊东吴万里船   ------绝句 杜 甫
东风袅袅泛崇光 香雾空濛月转廊 只恐夜深花睡去 故烧高烛照红妆   ------海棠 苏 轼
无花无酒过清明 兴味萧然似野僧 昨日邻家乞新火 晓窗分与读书灯   ------清明 王禹偁
清明时节雨纷纷 路上行人欲断魂 借问酒家何处有 牧童遥指杏花村   ------清明 杜 牧
鹅湖山下稻粱肥 豚栅鸡栖对掩扉 桑柘影斜春社散 家家扶得醉人归   ------社日 张 演
春城无处不飞花 寒食东风御柳斜 日暮汉宫传蜡烛 轻烟散入五侯家   ------寒食 韩 翃
千里莺啼绿映红 水村山郭酒旗风 南朝四百八十寺 多少楼台烟雨中   ------江南春 杜 牧
天上碧桃和露种 日边红杏倚云栽 芙蓉生在秋江上 不向东风怨未开   ------上高侍郎 高 蟾
古木阴中系短篷 杖藜扶我过桥东 沾衣欲湿杏花雨 吹面不寒杨柳风   ------绝句 僧志安
应嫌屐齿印苍苔 十扣柴扉九不开 春色满园关不住 一枝红杏出墙来   ------游小园不值 叶绍翁 
兰陵美酒郁金香 玉碗盛来琥珀光 但使主人能醉客 不知何处是他乡   ------客中行 李 白
呢喃燕子语梁间 底事来惊梦里閒 说与旁人浑不解 杖藜携酒看芝山   ------题屏 刘季孙
肠断春江欲尽头 杖藜徐步立芳洲 颠狂柳絮随风舞 轻薄桃花逐水流   ------漫兴 杜 甫
寻得桃源好避秦 桃红又是一年春 花飞莫遣随流水 怕有渔郎来问津   ------庆全庵桃花 谢枋得
紫陌红尘拂面来 无人不道看花回 玄都观里桃千树 尽是刘郎去后栽   ------玄都观桃花 刘禹锡
百亩庭中半是苔 桃花净尽菜花开 种桃道士归何处 前度刘郎今又来   ------再游玄都观 刘禹锡
独怜幽草涧边生 上有黄鹂深树鸣 春潮带雨晚来急 野渡无人舟自横   ------滁州西涧 韦应物
重重叠叠上瑶台 几度呼童扫不开 刚被太阳收拾去 却教明月送将来   ------花影 苏 轼
北山输绿涨横陂 直堑回塘滟滟时 细数落花因坐久 缓寻芳草得归迟   ------北山 王安石
花开红树乱莺啼 草长平湖白鹭飞 风日平和人意好 夕阳箫鼓几船归   ------湖上 徐元杰
糁径杨花铺白毡 点溪荷叶叠青钱   笋根稚子无人见 沙上凫雏傍母眠    ------漫兴 杜 甫
雨前初见花间蕊 雨后全无叶底花 蜂蝶纷纷过墙去 却疑春色在邻家   ------春晴 王 驾
门外无人问落花 绿阴冉冉遍天涯 林莺啼到无声处 青草池塘独听蛙   ------春暮 曹 豳
连理枝头花正开 妒花风雨便相催 愿教青帝常为主 莫遣纷纷点翠苔   ------落花 朱淑贞
一从梅粉褪残妆 涂抹新红上海棠 开到荼蘼花事了 丝丝天棘出莓墙   ------春暮游小园 王 淇
掷柳迁乔太有情 交交时作弄机声 洛阳三月花如锦 多少工夫织得成   ------莺梭 刘克庄
双双瓦雀行书案 点点杨花入砚池 閒坐小窗读周易 不知春去几多时   ------暮春即事 叶 采
终日昏昏醉梦间 忽闻春尽强登山 因过竹院逢僧话 又得浮生半日閒   ------登山 李 涉
子规啼彻四更时 起视蚕稠怕叶稀 不信楼头杨柳月 玉人歌舞未曾归   ------蚕妇吟 谢枋得
草木知春不久归 百般红紫斗芳菲 杨花榆荚无才思 惟解漫天作雪飞   ------晚春 韩 愈
准拟今春乐事浓 依然枉却一东风 年年不带看花眼 不是愁中即病中 （眼一作福）   ------伤春 杨万里
三月残花落更开 小檐日日燕飞来 子规夜半犹啼血 不信东风唤不回   ------送春 王 令
三月正当三十日 春风别我苦吟身 共君今夜不须睡 未过晓钟犹是春   ------三月晦日送春 贾 岛
四月清和雨乍晴 南山当户转分明 更无柳絮因风起 惟有葵花向日倾   ------客中初夏 司马光
黄梅时节家家雨 青草池塘处处蛙 有约不来过夜半 閒敲棋子落灯花   ------有约 赵师秀
梅子流酸溅齿牙 芭蕉分绿上窗纱 日长睡起无情思 闲看儿童捉柳花   ------初夏睡起 杨万里
梅子黄时日日晴 小溪汛尽却山行 绿阴不减来时路 添得黄鹂四五声   ------三衢道中 曾 几
竹摇清影罩幽窗 两两时禽噪夕阳 谢却海棠飞尽絮 困人天气日初长   ------即景 朱素贞
乳鸭池塘水浅深 熟梅天气半晴阴 东园载酒西园醉 摘尽枇杷一树金   ------夏日 戴复古
四顾山光接水光 凭栏十里芰荷香  清风明月无人管 并作南来一味凉   ------晚楼閒坐 黄庭坚
绿树阴浓夏日长 楼台倒影入池塘 水晶帘动微风起 满架蔷薇一院香   ------山居夏日 高 骈
昼出耘田夜绩麻 村庄儿女各当家 童孙未解供耕织 也傍桑阴学种瓜   ------田家 范成大
绿遍山原白满川 子规声里雨如烟 乡村四月閒人少 才了蚕桑又插田   ------村庄即事 范成大
五月榴花照眼明 枝间时见子初成 可怜此地无车马 颠倒苍苔落绛英   ------题榴花 韩 愈
草满池塘水满陂 山衔落日浸寒漪 牧童归去横牛背 短笛无腔信口吹   ------村晚 雷 震
茅檐常扫净无苔 花木成蹊手自栽 一水护田将绿绕 两山排闼送青来   ------茅檐 王安石
朱雀桥边野草花 乌衣巷口夕阳斜 旧时王谢堂前燕 飞入寻常百姓家   ------乌衣巷 刘禹锡
渭城朝雨浥轻尘 客舍青青柳色新 劝君更尽一杯酒 西出阳关无故人   ------送使安西 王 维
一为迁客去长沙 西望长安不见家 黄鹤楼中吹玉笛 江城五月落梅花   ------题北谢碑 李 白
南去北来休便休 白蘋吹尽楚江秋 道人不是悲秋客 一任晚山相对愁   ------题淮南寺 程 颢
清溪流过碧山头 空水澄鲜一色秋 隔断红尘三十里 白云红叶雨悠悠   ------秋月 程 颢
未会牵牛意若何 须邀织女弄金梭 年年乞与人间巧 不道人间巧几多   ------七夕 杨 朴
乳鸦啼散玉屏空 一枕新凉一扇风 睡起秋声无觅处 满阶梧叶月明中   ------立秋 刘 翰
大将南征胆气豪 腰横秋水雁翎刀 风吹鼍鼓山河动 电闪旌旗日月高 天上麒麟原有种 穴中蝼蚁岂能逃 太平待诏归来日 朕与先生解战袍   ------送毛伯温 明世宗
辛苦最怜天上月，一夕如环，夕夕都成玦。若似月轮终皎洁，不辞冰雪为卿热。 无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。 ------蝶恋花 纳兰性德
山一程，水一程，身向榆关那畔行。夜深千帐灯。 风一更，雪一更，聒碎乡心梦不成。故园无此声。 ------长相思 纳兰性德
谁念西风独自凉，萧萧黄叶闭疏窗。沉思往事立残阳。 被酒莫惊春睡重，赌书消得泼茶香。当时只道是寻常。 ------浣溪沙 纳兰性德
人生若只如初见，何事秋风悲画扇。等闲变却故人心，却道故人心易变。 骊山语罢清宵半，泪雨零铃终不怨。何如薄幸锦衣郎，比翼连枝当日愿。 ------木兰词 拟古决绝词柬友 纳兰性德
泪咽更无声，止向从前悔薄情。凭仗丹青重省识，盈盈，一片伤心画不成。 别语忒分明，午夜鹣鹣梦早醒。卿自早醒侬自梦，更更，泣尽风前夜雨铃。 ------南乡子 为忘妇题照 纳兰性德